{
    "chapter": "4",
    "verses": [
        {
            "number": "1",
            "text": "Yujto tz'ok' sk'ool Dios t'ayonh ix yak'an jun copisio tik, yuj chi' max tac ko k'ool t'ay."
        },
        {
            "number": "2",
            "text": "Ay juntzanh tas sk'ulej heb' anima t'a elk'altac, yujto q'uixwelal yaji. Ha onhxo tik, sco chaquel juntzanh b'eyb'al chi' t'a junelnhej. Max cak'laj musansatil heb' anima yuj juntzanh tas jelan scutej calani. Max ko k'ex jab'oc tas syalcan Dios, yujto anhej wal juntzanh tas yel, aton scala'. Icha chi' scutej ko ch'oxanel copisio t'a junjun anima t'a yichanh Dios, yic snachajel yuj heb' tas caji."
        },
        {
            "number": "3",
            "text": "Ayic tzek' calanel jun wach' ab'ix yic colnab'il, a heb' wanto sateq'ui, max nachajel-laj yuj heb'."
        },
        {
            "number": "4",
            "text": "Ha heb' chi' max yak'ochlaj heb' t'a sk'ool, yujto a winh sdiosal jun yol yib'anhk’inal tik tz'ak'an juwoc spensar heb'. Ichato a winh tz'ak'an juwoc yol sat heb', yic max och sakil k'inal t'a spensar heb' yuj jun ab'ix tz'alani to a Cristo te niwan yelk'ochi, yuj paxi scheclajeli chajtil yaj Dios."
        },
        {
            "number": "5",
            "text": "Ayic tzonh ek' caleli, manhoc cab'ixal tzek' caleli. Palta anhej tik scala', a Jesucristo Kajal yaji. Scalan paxi to a onh tik tzex cak' serwil yujto sco xajanej Jesús."
        },
        {
            "number": "6",
            "text": "Ha Dios alannaccani: Ayokab' sakil k'inal t'a skal k’ik’ k’inal tik, xchi. Ha wal tz'ak'anoch sakil k'inal t'a ko pensar yic wach' scojtaquejeli to te niwan swach'ilal Dios. Ha t'a Jesucristo, ata' scheclajel swach'ilal Dios chi'."
        },
        {
            "number": "7",
            "text": "Ha jun copisio niwan yelk'och tik, ha' ayoch t'ayonh, palta a onh tik lajan onh icha junok lum chen, yujto malaj wach' cochi, yuj chi' scheclajeli to a jun niwan poder tik, anhej d'ha Dios scoti, manh quicoc."
        },
        {
            "number": "8",
            "text": "Wach'chom oyanoch yaelal t'a ko patic quichanh, palta max onh canlaj t'a yalanh yuj. Wach'chom somk'olal caji, palta max ko wach' ak'ej somchajel ko b'a."
        },
        {
            "number": "9",
            "text": "Wach'chom tzonh pechji b'eyek' b'aj tzonh b'eyeq'ui, palta manh onh actab'iloccani. Wach'chom tzonh mak'ji telwoc, palta max onh chamlaj."
        },
        {
            "number": "10",
            "text": "Masanil b'ajtac tzonh eq'ui, scab'nhej syaelal yet' ko niwanil tik, icha ajnac yab'an syail Jesús ayic schamnac. Icha chi' tzonh aji, yic scheclajeli to a sk'inal Jesús ayoch t'ayonh."
        },
        {
            "number": "11",
            "text": "Yacb'an pitzan onh, masanil tiempo ayoch chamel t'a quib'anh, yujto junxonhej caj yet' Jesús, yic wach'chom chamelb'a yaj ko niwanil tik, wan scheclajel sk'inal Jesús t'ay."
        },
        {
            "number": "12",
            "text": "Yuj chi' a onh tik, ayxo och chamel t'a quib'anh. Ha exxo pax tik, ayxo he k 'inal t'a junelnhej."
        },
        {
            "number": "13",
            "text": "Ha t'a Slolonel Dios Tz'ib'ab'ilcani ay jun syalcan icha tik: Ix wak'och t'a in k'ool, yuj chi' ix waleli, xchi. Ha onhxo tik, lajan scutej cak'anoch t'a ko k'ool yet' heb'. Scalpaxeli, yujto ix cak'och t'a ko k'ool."
        },
        {
            "number": "14",
            "text": "Cojtac to a jun ix ak'an pitzwoc Kajal Jesús t'a skal heb' chamnac, A' ol onh ak'anxi pitzwoc yuj Jesús. Ol ex pitzwocpax qued'oc, haxo onh yik'anb'at chi' b'aj ayeq'ui."
        },
        {
            "number": "15",
            "text": "Masanil juntzanh swal tik, eyuuj ix ak'jioch t'a quib'anh. Icha chi' tzonh utaji, yic tzijtum heb' ol chaan swach'k'olal Dios. Anhejtona' tzijtum pax heb' ol ak'an yuj diosal t'ay. Yuj chi' scheclajeli to niwan swach'ilal Dios."
        },
        {
            "number": "16",
            "text": "Yuj chi', malaj b'aj staquel ko k'ool. Wach'chom wan yichamax jun ko niwanil tik, palta a ko pensar junjun k'u stek'k'aji."
        },
        {
            "number": "17",
            "text": "Ha juntzanh yaelal sja t'a quib'anh, malaj yelk'och t'ayonh, yujto elanhchamel tzek'b'ati. Palta yuj ol ko cha jun te niwan yelk'ochi. Ha jun chi' manh jantacoc swach'il, aynhejek' t'a junelnhej."
        },
        {
            "number": "18",
            "text": "Max cak'och ko pensar t'a juntzanh tas squila', yujto a juntzanh tas squil tik elanhchamel tzek'b'ati. Ha t'a juntzanh tas max quila', ata' skak'och ko pensar, yujto a juntzanh max quil chi', aynhejek' t'a junelnhej."
        }
    ]
}