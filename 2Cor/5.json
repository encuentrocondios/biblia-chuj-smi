{
    "chapter": "5",
    "verses": [
        {
            "number": "1",
            "text": "A jun co nivanil tic, lajan yaj yed' k'apac mantiado, junnhej rato tz'ixtaxi. Cojtac to ayic ol lajvoquek' jun co nivanil tic, ay junxo ol yak' Dios d'ayonh d'a satchaanh. A jun chi' malaj b'aq'uinh ol sateloc. Lajan icha junoc pat vach' yaj sb'ocani, aton jun manhoc anima b'oannac, palta aton val Dios b'oannac."
        },
        {
            "number": "2",
            "text": "Yel toni, yacb'an ay onh ek' d'a jun co nivanil tic, tzonh k'acvi yed'oc, yujto co gana tz'ak'ji junxo yic satchaanh d'ayonh, aton junocxo icha pat."
        },
        {
            "number": "3",
            "text": "Ol ak'joc jun chi' d'ayonh, ichato spichul co pixan ol ajoc, yic manhxo ol el b'eran."
        },
        {
            "number": "4",
            "text": "Ayic aytooch jun co nivanil tic, tzonh k'acvi, scab'an pax syail yed'oc. Mantoc co gana tz'ik'jiek' jun co nivanil tic, palta to co gana tz'ak'ji junxo co nivanil, yic ol co cha co q'uinal d'a junelnhej. A jun chi' ol co cha'a, ayic ol satel jun chamelb'a yaj tic."
        },
        {
            "number": "5",
            "text": "Ix onh sb'ocan Dios yujnhej val jun tic, ix yak'anpaxoch Yespíritu d'ayonh, yic scojtaquejeli to d'a val yel ol co cha jun tic d'ay."
        },
        {
            "number": "6",
            "text": "Yuj chi', scak'och Dios yipoc co k'ool d'a masanil tiempo. Cojtac to yacb'an ayto ek' co pixan d'a jun co nivanil tic, manto onh ayoc ek' d'a co pat, aton jun b'aj ayek' Cajal Jesús."
        },
        {
            "number": "7",
            "text": "Ayic tzonh ek' d'a yolyib'anhq'uinal tic, anhej d'a Dios scak'och co pensar. Manhoc juntzanh tas squil yed' co sat b'aj scak'och co pensar."
        },
        {
            "number": "8",
            "text": "Yuj chi' a Dios scak'och yipoc co k'ool. D'a val yel co gana scactejcan jun co nivanil tic, yic ol yal co k'och d'a junxo co pat b'aj ayek' Cajal Jesús."
        },
        {
            "number": "9",
            "text": "Yuj chi' sco say tas vach' scutej co b'a, yic ol tzalaj Cajal Jesús chi' qued'oc, vach'chom ayonh to ek' yed' co nivanil tic, mato toxo ix onh k'och b'aj ay Co Mam Dios."
        },
        {
            "number": "10",
            "text": "Yujto yovalil ol onh k'och d'a yichanh sdespacho Cristo, yic junjun onh ol co cha spac tastac ix co k'ulej yacb'an ay onh ek' yed' jun co nivanil tic, tato ay ix och tas ix co k'ulej chi', mato maay."
        },
        {
            "number": "11",
            "text": "A onhxo tic, scojtaquejel xivk'olal d'a Cajal Jesús, yuj chi' scak' val quip quecan sna eb' anima. A Dios yojtac tas yaj co pensar. A exxo, co gana tzeyojtaquej pax eli tas yaji."
        },
        {
            "number": "12",
            "text": "Mantoc tonhej scal co b'a vach'il d'ayex junelxo. Palta co gana tzex tzalaj qued'oc, yic ol yal e pacan e b'a d'a juntzanh eb' tonhej scomon iq'uejchaanh sb'a yuj juntzanh tas scheclajel d'a co sat. Axo tas ay d'a spensar eb', max snalaj eb' tato vach', mato chuc."
        },
        {
            "number": "13",
            "text": "A onhxo tic, tato ichato ay tas tz'ixtan yol co jolom eyilani, yuj cak'an servil Dios icha chi' tzonh aji. Palta d'a val yel vach' co pensar. Icha chi' tzonh aji yuj ex cak'an servil."
        },
        {
            "number": "14",
            "text": "Yujto xajan Cristo cuuj, yuj chi' scak' pural co b'a cak'an servil. Yujto ix cham cuuj co masanil, yuj chi' ichato ix onh champax yed'oc."
        },
        {
            "number": "15",
            "text": "A Cristo ix cham cuuj co masanil, yic vach' a onh pitzan onh tic, maxtzac cak' co gana junjun onh. Palta yic scak' sgana jun ix chami ix ak'jixi pitzvoc yuj Dios cuuj."
        },
        {
            "number": "16",
            "text": "Yuj chi' a onh tic, maxtzac yal calub'tanhan junoc mach yuj tas scheclaj d'ay. Vach'chom a d'a yalanh, ix calub'tanhej Cristo yuj tas chequel d'ay, palta a ticnaic, manhxo ichoc ta' tz'aj co naan d'a spatic."
        },
        {
            "number": "17",
            "text": "A mach junxonhej tz'aj yed' Cristo, toxo ix q'uexmaj spensar, ichato ix och ak' animail. A juntzanh peca' b'eyb'al, toxo ix lajvi eq'ui. Toxo ix ak'b'ixican smasanil."
        },
        {
            "number": "18",
            "text": "Masanil juntzanh sval tic, a Dios ix b'oancan d'ayonh. Yuj Cristo ix onh yak'och Dios d'a junk'olal yed'oc. A ak'jinac copisio calaneli tas tz'aj yoch eb' anima junk'olal yed'oc."
        },
        {
            "number": "19",
            "text": "A jun tic syalelk'ochi to a Dios ayoch yed' Cristo, ayic ix uleq'ui, yic tz'och eb' anima masanil junk'olal yed'oc. Maxtzac ak'jioch co mul d'a quib'anh yuj Dios. A ak'jinaccan jun ab'ix tic d'a yol co k'ab', yic tzek' caleli chajtil tz'aj yoch eb' anima junk'olal yed'oc."
        },
        {
            "number": "20",
            "text": "Yuj chi' schecab' ton Cristo caji. Icha val to a Dios van stevioch d'ayex ayic scalan juntzanh tic. Yuj chi', sq'uexul Cristo caji, tzonh tevi d'ayex to tzex och junk'olal yed' Dios."
        },
        {
            "number": "21",
            "text": "A Cristo, malaj jab'oc chucal sk'ulejnac. Palta a Dios ak'jinacoch masanil co mul d'a yib'anh, yuj chi' syal Dios to vach' onhxo d'a yichanh, yujto junxonhej caj yed' Cristo."
        }
    ]
}