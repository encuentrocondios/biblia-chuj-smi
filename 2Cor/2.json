{
    "chapter": "2",
    "verses": [
        {
            "number": "1",
            "text": "Yuj chi', a tzin na'a, manhxo ol in k'och t'ayex t'a skal cusk'olal."
        },
        {
            "number": "2",
            "text": "Tato sb'at vak'och e cusk'olal, ¿machto junok ol ak'anxi in tzalajk'olal? Yuj chi', malaj in gana sb'at vak'och e cusk'olal yujto a exnhej syal eyak'an snivanil in k'ool."
        },
        {
            "number": "3",
            "text": "Yuj chi', icha chi' vutejnac valanb'at t'ayex t'a jun in carta, yujto malaj in gana b'at vak'och e cusk'olal. Yujto a ex val smoj eyak'an in tzalajk'olal. Svak'anoch yipoc in k'ool, yujto tzin na'a, tato sja in tzalajk'olal, ol japax e tzalajk'olal ved'oc."
        },
        {
            "number": "4",
            "text": "Ayic in tz'ib'annacb'at jun in carta chi' t'ayex, te ochnac in ilk'olal eyuuj. Ochnac val pitz'an t'a in k'ool, anhejtona' ok'nac in pax eyuuj. Palta manh yujoc vak'anoch e cusk'olal in tz'ib'ejnacb'ati. In tz'ib'ejnacb'ati yic tzeyojtaquejeli to te xajan ex vuuj."
        },
        {
            "number": "5",
            "text": "Malaj in gana tzin ek' t'a yib'anh in b'oan yaj jun tik, palta a jun winh ak'jinac och co cusk'olal, manhoc innhej cusnac in, ayex pax cusnac ex janik' ved'oc."
        },
        {
            "number": "6",
            "text": "Ha jun yaelal ix eyak'och t'a yib'anh winh ayic ix e molb'an e b'a, k'ocb'ilocab'i."
        },
        {
            "number": "7",
            "text": "Axo ticnaic, más wach' tzeyak' nivank'olal winh. Tzeyak'anpax snivanil sk'ol winh, yic wach' max te juwiel winh yuj cusk'olal."
        },
        {
            "number": "8",
            "text": "Yuj chi' tzin tevi t'ayex to tze ch'ox e wach'k'olal t'a winh."
        },
        {
            "number": "9",
            "text": "Yuj jun chi' in tz'ib'ejnacb'at jun in carta t'ayex, yic wach' tzex vak' proval. Yujto in gana svojtaquejeli tato yel tze k'anab'ajej tas svala'."
        },
        {
            "number": "10",
            "text": "Yuj chi' tato tzeyak' nivank'olal t'a yib'anh jun winh chi', a inxo pax tik, ol vak'pax nivank'olal winh. Tato a in svak' nivank'olal winh, ha t'a yol sat Cristo svak' nivank'olal syal chi', palta yuj e wach'iloc a ex tik."
        },
        {
            "number": "11",
            "text": "Icha chi' svutej, yic wach' max onh yak' ganar winh Satanás, yujto cojtacxo tas sgana winh t'ayonh."
        },
        {
            "number": "12",
            "text": "Ayic in k'och t'a chonhab' Troas, yic svalanel jun wach' ab'ix yic Cristo, ilchaj vuuj to a Cajal Jesús b'oan yaj masanil yic svalel slolonel."
        },
        {
            "number": "13",
            "text": "Palta och in ilk'olal, yujto maj ilchaj winh cuk'tac Tito vuj ta'. Yuj chi' valcan quil co b'ha t'a eb' ay chi' ta', in cotxi ta', in ja t'a yol yic Macedonia tik."
        },
        {
            "number": "14",
            "text": "Palta caq'ek yuj diosal d'ha Dios, yujto masanil tiempo ha' tzonh ik'anoch tzak'an yet' Cristo Jesús yic scheclajeli to ha' ix ak'an ganar. Cuuj spucaxb'at yab'ixal Cristo t'a junjun lugar, icha spucaxb'at sjab' junok tas suk'uq'ui sjab'."
        },
        {
            "number": "15",
            "text": "Icha sjab' stab'il junok tas suk'uq'ui sjab' syak' Cristo d'ha Dios, ich onh ta' ayic tzek' calanel yab'ixal. Spucaxb'at t'a skal eb' scolchaji yet' pax t'a skal eb' vanto sateq'ui."
        },
        {
            "number": "16",
            "text": "Ayic scalan t'a eb' van sateq'ui, lajan yab'ixal chi' icha sjab' junok tas tzonh cham yuj. Axo tato ha t'a eb' van scolchaj scaleli, lajan yab'ixal chi' icha junok tas te suk'uq'ui sjab' t'a eb', sch'oxan paxi to ol scha sk'inal eb'. Yuj chi', ¿mach val junok syal yalanel jun ab'ix tik?"
        },
        {
            "number": "17",
            "text": "Ha onh tik, manh yujoc cak'an ganar t'a spatic slolonel Dios, yuj chi' tzek' caleli, icha syutej sb'a juntzanhxo eb'. Nivanoc tzek' yal eb', palta soman syutej eb' yalani. Palta a onh tik, yel scala', yujto ha Dios ix ak'an copisio tik. Ha t'a yichanh Dios scala' yujto yic onhxo Cristo eyed'oc."
        }
    ]
}