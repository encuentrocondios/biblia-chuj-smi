{
    "chapter": "3",
    "verses": [
        {
            "number": "1",
            "text": "Ayic scalanb'at juntzanh tic d'ayex, ¿tom tze na' to scal co b'a vach'ilal d'ayex junelxo? Manh yovaliloc sco ch'ox juntzanh carta d'ayex tz'alani tas copisio, icha syutej sb'a juntzanhxo eb'. Anhejtona', manh yovaliloc sco k'ancot e carta, tzeyalancoti to ay copisio d'a eyichanh."
        },
        {
            "number": "2",
            "text": "Yujto a ex val van e ch'oxaneli to ay copisio. Lajan ex icha junoc carta tz'ib'ab'iloch d'a co pensar, yujto syil eb' anima masanil tas eyaji."
        },
        {
            "number": "3",
            "text": "Icha junoc carta tz'ib'ab'ilcan yuj Cristo a onh quik'nacb'ati, ich ex ta'. A jun icha carta tic, manhoc d'a tinta tz'ib'ab'ilcani, palta a Yespíritu Dios pitzan, a tz'ib'annaccani. Manhoc d'a junoc q'ueen tz'ib'ab'ilochi, palta a d'a co pensar, ata' tz'ib'ab'ilochi."
        },
        {
            "number": "4",
            "text": "Icha chi' sco na', yujto yuj Cristo scak'och Dios yipoc co k'ool."
        },
        {
            "number": "5",
            "text": "Mantoc sco na'a to munil syal cuuj co ch'ocoj. Palta yujnhej scolval Dios syal junoc tas cuuj."
        },
        {
            "number": "6",
            "text": "A ak'jinac copisio yic scak' servil, yic scalanpaxel yab'ixal jun schab'il trato. A jun strato tic, manh yujoc to sco k'anab'ajej junoc tas tz'ib'ab'ilcani tz'elk'ochi, palta yujnhej Yespíritu tz'elk'ochi. A jun ley tz'ib'ab'ilcani ay yopisio yak'anoch chamel d'a quib'anh. Palta axo Yespíritu Dios ay yopisio yak'an co q'uinal d'a junelnhej."
        },
        {
            "number": "7",
            "text": "A jun ley chi', a d'a q'uen q'ueen tz'ib'ab'ilcani. Ayic yak'jinaccan jun ley chi', janac copnaj stziquiquial Dios. Axo eb' israel, maj yal-laj yilan sat vinhaj Moisés eb', yujto veei yilji sat vinh chi'. Palta a jun svevon chi', k'ojank'olal tupnac yoc. Vach'chom ay yopisio jun ley chi' onh smilanchamoc, palta ayic sjanac, te nivan ajnac yelk'ochi. Tato icha chi' ajnac yelk'och jun ley chi',"
        },
        {
            "number": "8",
            "text": "te ek'to val nivan yelk'och jun ab'ix syik'cot Yespíritu Dios d'ayonh."
        },
        {
            "number": "9",
            "text": "A jun ley tz'ak'anoch chamel d'a quib'anh chi', nivan ton yelk'ochi. Yuj chi', a junxo ab'ix tz'alani to vach' onh d'a yichanh Dios, másxo val nivan yelk'och d'a yichanh jun chi'."
        },
        {
            "number": "10",
            "text": "Vach'chom a d'a peca' te nivan yelk'och jun ley chi', palta malaj yelk'och d'a yichanh junxo tic, yujto yelxo val nivan yelk'och junxo ab'ix tic."
        },
        {
            "number": "11",
            "text": "Tato nivan yelk'och jun ley quennhej tiempo ek'nac yopisio chi', syalelk'ochi to a jun ayek' d'a junelnhej, másxo val nivan yelk'ochi."
        },
        {
            "number": "12",
            "text": "Yujto scak'och jun tic yipoc co k'ool, yuj chi' max onh xiv calaneli."
        },
        {
            "number": "13",
            "text": "Manh lajanoc scutej co b'a icha sk'ulejnac vinhaj Moisés chi'. Yujto smusejnac sat vinh d'a jun k'apac, yic vach' max yil eb' yetisraelal vinh stup yoc jun svevon chi' d'a sat."
        },
        {
            "number": "14",
            "text": "Palta maj nachajel yuj eb' tas syalelk'och jun chi'. Anhejtona' ticnaic, ayic tz'avtaj b'aj tz'ib'ab'ilcan jun b'ab'el trato d'a eb', max nachajel-laj yuj eb'. Yujto icha jun k'apac b'aj smusejnac sat vinhaj Moisés chi', icha chi' yajoch d'a spensar eb'. Max yal-laj yel jun chi' d'a spensar eb' chi', palta yuj Cristo syal yeli."
        },
        {
            "number": "15",
            "text": "Anhejtona' ticnaic, ayic syab'an eb' yavtaj juntzanh libro yic Moisés chi', ichato anheja' musan sat eb' yuj jun icha k'apac chi'."
        },
        {
            "number": "16",
            "text": "Palta ayic smeltzaj co pensar d'a Dios Cajal, ichato tz'elxi jun icha k'apac chi' d'a co pensar."
        },
        {
            "number": "17",
            "text": "A Cajal, aton Espíritu. A onh mach onh b'aj ayoch Yespíritu Cajalil tic, librexo caji, jacanxo co sat quilani."
        },
        {
            "number": "18",
            "text": "Yuj chi', manhxo ayoc och jun icha k'apac chi' d'a co pensar. A ticnaic, lajan onh icha junoc nen. Cuuj scheclajel svach'il Cajal Jesús. Van slajanb'i pax co pensar yed' Cristo chi', yujto van yak'an svach'il d'ayonh. Icha chi' van onh yutan Cajal, aton Yespíritu Dios."
        }
    ]
}