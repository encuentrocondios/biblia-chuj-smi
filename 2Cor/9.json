{
    "chapter": "9",
    "verses": [
        {
            "number": "1",
            "text": "A eyofrenda ol eyak' d'a eb' yicxo Dios, manh yovaliloc tzato valb'at d'ayex yuuj."
        },
        {
            "number": "2",
            "text": "Yujto vojtacxo to ay val e gana tzex colvaj d'a eb'. Van ex valan vach'il d'a eb' aj Macedonia tic. Icha tic sval d'a eb' eyuuj: A eb' ay d'a yol yic Acaya, yab'ilalxo scajvi eb' yak'an yofrenda, xin chi. Ayic ix yab'an eb' aj Macedonia tic to yelk'olal tzeyak' eyico', tzijtum eb' ix e cuchb'ej yak' yico'."
        },
        {
            "number": "3",
            "text": "Palta ol in checb'at eb' vinh cuk'tac tic d'ayex, yic manh ol juvoc jun ix val tic eyuuj, yujto ix vala' to vach' ex. Ol in checb'at eb', yic vach' listaxo yaj eyofrenda, icha ix vutej valan chi' eyuuj."
        },
        {
            "number": "4",
            "text": "Talaj ay eb' aj Macedonia sb'at ved'oc, axo syilan eb' to manh listaoc eyaj eyak'an eyofrenda chi', axom in q'uixvib'at chi' b'ian. Yujto toxo ix ex vak'och yipoc in k'ool. A exxo tic ol ex q'uixvoc paxi."
        },
        {
            "number": "5",
            "text": "Yuj chi' ix in na to yovalil tzin k'an pavor d'a eb' vinh cuk'tac tic, yic ol b'ab'laj b'at eb' vinh d'ayex. Ol b'at colvaj eb' vinh eyed'oc eyik'anchaanh eyofrenda icha ix eyutej eyalancani. Tato icha chi', lista ol eyutoc eyofrenda chi', ol eyak'an yed' smasanil e k'ool, yic manh ol onh b'at ex cak' pural eyak'ani."
        },
        {
            "number": "6",
            "text": "Tze nacot jun tic. A eb' jab'nhej tz'avani, jab'nhej sjach' eb'. Axo eb' nivan tz'avani, nivan pax sjach' eb'."
        },
        {
            "number": "7",
            "text": "Junjun ex tze na jantac tzeyak'a'. Manh chab'k'olaloc tzeyak'a'. Manh ak'b'iloc pural, yujto a Dios sxajanan eb' tz'ak'an val d'a tzalajk'olal."
        },
        {
            "number": "8",
            "text": "A Dios syal yak'an masanil tas d'ayex yuj svach'k'olal. Syak'anpax masanil tas tz'och eyuuj d'a masanil tiempo. Ol to yak'pax sobre d'ayex, yuj chi' tzijtum tastac b'aj syal tzex colvaji."
        },
        {
            "number": "9",
            "text": "Yujto icha tic syalcan d'a Slolonel Dios Tz'ib'ab'ilcani: Tzijtum tas ix yak' d'a eb' meb'a'. Axo svach' spensaril jun chi', ol snacot Dios d'a masanil tiempo, xchi."
        },
        {
            "number": "10",
            "text": "A Dios tz'ak'an jantac inhat tz'avchaji. Syak'anpax jantac tas svaji. A' ol ak'an d'ayex juntzanh tas ol eyak' eyofrendaoc. Ichato ol eyavej. Axo jun spac ol yak' d'ayex yuj svach'il e k'ool chi' ol yak' q'uib'oc, ol e jach'ani."
        },
        {
            "number": "11",
            "text": "Yuj chi' nivan svach'il ol e cha'a, yic ol eyak'an nanhalocxo. Ayic ol quik'anb'at eyofrenda chi' d'a eb' yicxo Dios, tzijtum eb' ol ak'an yuj diosal d'a Dios yuuj ayic ol schaan eb'."
        },
        {
            "number": "12",
            "text": "Yujto a jun colval chi', manh yujocnhej scolvaj d'a eb' d'a stzapan majanil, palta a yopisio, to yuuj ol yak' yuj diosal eb' d'a Dios d'a smasanil sk'ool."
        },
        {
            "number": "13",
            "text": "Ol yal vach' lolonel eb' d'a Dios, yujto a jun eyofrenda chi' van sch'oxani to van e k'anab'ajan tas ix yalcan jun vach' ab'ix yic Cristo. Anheja' ol yal pax vach' lolonel eb' d'a Dios yuj jun nivan colval tzeyak' d'a eb'. Yujto a jun chi', ol colvaj d'a masanil eb' yicxo Dios."
        },
        {
            "number": "14",
            "text": "A eb' ol chaanoc, ol yak' lesal eb' eyuuj. Ol ex sxajanej eb', yujto nivan svach'k'olal Dios ol yak' d'a eb' eyuuj."
        },
        {
            "number": "15",
            "text": "Caq'uec yuj diosal d'a Dios yuj jun Colvajum ix yak'cot d'ayonh, manhxo jantacoc svach'il."
        }
    ]
}