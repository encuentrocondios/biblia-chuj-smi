{
    "chapter": "7",
    "verses": [
        {
            "number": "1",
            "text": "Yuj chi', ex xajanab'il vuuj, aton juntzanh tik yalnaccan Dios t'ayonh. Yuj chi' co wach' actejeccan masanil juntzanh tz'ak'an juvoquel co nivanil yet' co pensar t'a yichanh Dios. Caq'ek val quip co wach' ak'anoch co pensar d'ha Dios, yujto te ay yelk'och t'ayonh."
        },
        {
            "number": "2",
            "text": "Hak'ek och e k'ool t'ayonh. Malaj junok ex b'aj ochnac co mul. Malaj junok ex co junaquel e pensar. Malaj pax junok ex co q'uexanh tiejnac ex."
        },
        {
            "number": "3",
            "text": "Manh yujoc vak'anoch junok tas t'a eyib'anh svalanb'at juntzanh tik t'ayex. Yujto toxo ix val t'ayex to te naan ex cuuj. Yuj chi', wach'chom pitzan onh, mato tzonh chami, palta junnhej caj eyed'oc."
        },
        {
            "number": "4",
            "text": "Tzex vak'och yipoc in k'ool, tzex valan wach'il. Wach'chom niwan yaelal tz'ak'jioch t'a quib'anh, palta eyuuj snivanaj in k'ool svab'i. Tzin tzalaj val eyuuj."
        },
        {
            "number": "5",
            "text": "Yictax ix onh javi t'a Macedonia tik, maxtzac yal quik'an jab'oc quip, yujto a juntzanh yaelal tik oyanoch t'a co patic quichanh. Anhej oval tz'ak'jioch t'a quib'anh. Xivelalnhej caji."
        },
        {
            "number": "6",
            "text": "Palta ha Dios tz'ak'an snivanil sk'ool jantac mach ayoch t'a scusk'olal. Ha ix ak'an snivanil co k'ool, yujto ix ja winhaj Tito t'a tik."
        },
        {
            "number": "7",
            "text": "Manh yujocnhej to ix ja winhaj Tito chi' ix ak'ji snivanil in k'ool, palta tzonh tzalaj pax eyuuj, yujto ix eyak' snivanil sk'ool winh ayic ix ek' winh t'ayex. Ix yalan winh t'ayonh to e gana tzin e yila'. Ix yalanpax winh to tzex kus val yuj jun ix uji t'a e cal chi'. Ix yalanpax winh to tzin e nacoti. Yuj chi' ix wach' ja in tzalajk'olal eyuuj."
        },
        {
            "number": "8",
            "text": "Wach'chom te cusnac ex yuj jun carta in tz'ib'ejnacb'at t'ayex, palta maxtzac in kus yuj ticnaic. Wach'chom t'a sb'ab'elal cusnac in yuj jun carta chi', yujto vab'nac to cusnac ex jaye' k'ual yuj."
        },
        {
            "number": "9",
            "text": "Axo ticnaic, tzin tzalaji manh yujoc to cusnac ex yuj, palta tzin tzalaj ticnaic, yujto yuj jun e cusk'olal chi' ix e na e b'a. Ix ex kus icha val t'a sgana Dios, yuj chi' manh jab'oc ix juwiel e pensar vuuj."
        },
        {
            "number": "10",
            "text": "Tato tzonh kus icha val sgana Dios, yuj jun co cusk'olal chi' sco na co b'a yic tzonh colchaji. Tato icha chi', max onh te cuslaj yuj. Palta ay junxo makan cusk'olal. Ha jun chi', yic yol yib'anhkâ€™inal tik yaji. Ha eb' scus icha chi', tonhej sb'atcan eb' t'a chamel t'a junelnhej yuj."
        },
        {
            "number": "11",
            "text": "Palta a exxo tik, ochnac e cusk'olal icha sgana Dios. Yuj chi' naeccoti tas ajnac ex yuj. Ochnac ex val t'a ilk'olal sik'lab'il. E sayannac modo tas tz'aj e colan e b'a. Cotnac eyoval yuj jun chukal ujinac t'a e cal chi', xivnac ex pax yuj. E nib'ejnac val in e k'umej. E nanac eyak'b'at t'a yib'anh jun winh ochnac smul chi'. Icha chi' eyutejnac e ch'oxani to manhxo ex locanoc t'a jun chukal chi'."
        },
        {
            "number": "12",
            "text": "Ha jun in carta chi', manh yujoc jun winh ochnac smul chi' in tz'ib'ejnacb'ati. Manh yujoc pax jun mach yab'nac syail yuj jun chukal chi'. Palta in tz'ib'ejnacb'at t'ayex yic snachajel eyuuj to ha t'a yichanh Dios, te xajan onh eyuuj."
        },
        {
            "number": "13",
            "text": "Yuj chi' ix ak'ji snivanil co k'ool. Manhocnhej ix ak'ji snivanil co k'ool. Ix wach' ja pax co tzalajk'olal ayic ix yalan winhaj Tito to ix te tzalaj winh eyed'oc, yujto ix wach' ja snivanil sk'ool winh eyuuj e masanil."
        },
        {
            "number": "14",
            "text": "Ha t'a yalanh, ix valel e wach'il t'a winhaj Tito tik. Axo ticnaic, max in q'uixvi, yujto valnac jun chi'. Masanil tas calnac t'ayex, te yel. Anhejtona', ayic scalan e wach'il t'a winhaj Tito tik, te yel juntzanh skal chi'."
        },
        {
            "number": "15",
            "text": "Ha winh tik, te xajan exxo pax yuj winh ticnaic, yujto snacot winh tas eyutejnac e k'anab'ajan tas yalnac winh t'ayex. Snaanpaxcot winh to emnaquil eyutejnac e b'a e chaan winh, xivk'olal eyutejnac e b'ha t'a winh."
        },
        {
            "number": "16",
            "text": "Tzin tzalaj ticnaic, yujto syal ex vak'anoch yipoc in k'ool."
        }
    ]
}