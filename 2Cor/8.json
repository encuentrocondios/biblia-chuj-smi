{
    "chapter": "8",
    "verses": [
        {
            "number": "1",
            "text": "Ha ticnaic, ex vuk'tac ex vanab', tzin nib'ej swal t'ayex tas ix aj scheclajel swach'k'olal Dios t'a eb' creyente t'a junjun iglesia t'a yol yic Macedonia tik."
        },
        {
            "number": "2",
            "text": "Wach'chom ix ak'ji proval eb' yuj juntzanh yaelal ix ja t'a yib'anh eb', palta ix te tzalaj eb'. Wach'chom te meb'a' eb', palta haxo svilani, niwan slaj yak' eb', icha yak'an eb' b'eyum."
        },
        {
            "number": "3",
            "text": "Svak' testigoal in b'a yuj eb', yujto yelk'olal ix yak' jantac ix techaj yuj eb'. Te ek'alto val ix yak' eb'."
        },
        {
            "number": "4",
            "text": "Ix tevi eb' t'ayonh yic sco cha yak' scolval eb', yujto sgana pax eb' skolwaj t'a eb' yicxo Dios."
        },
        {
            "number": "5",
            "text": "Ix co naani to quennhej jab'oc ol yak' eb', palta yelxo val más niwan ix yak' eb'. B'ab'el ix yak'och sb'a eb' t'a yol sk'ab' Cajal Jesús. Anhejtona' ichato ix yak'pax sb'a eb' t'ayonh icha sgana Dios."
        },
        {
            "number": "6",
            "text": "Yuj chi' sco k'anxi pavor t'a winhaj Tito tik yic sb'atxi winh ex yila'. Ha winh ol b'at chaan eyofrenda ol eyak' yuj swach'il e k'ool. Yujto ha t'a winh ix e chael yich eyak'ani."
        },
        {
            "number": "7",
            "text": "Manh jantacoc swach'il tzeyutej e b'a. Tzeyak'an val och t'a e k'ool. Jelan tzeyutej e b'a e k'ayb'ani. Yelk'olal te wach' tzeyutej e b'a e k'ulan junok tasi. Tzonh e xajanan paxi. Yuj chi' tze ch'ox pax e wach'il eyak'an eyofrenda chi'."
        },
        {
            "number": "8",
            "text": "Ha jun svalb'at tik t'ayex, manh checnab'iloc yaji. Tonhej in gana tzeyab'i chajtil syutej juntzanhxo eb' yak'an scolval, yic scheclajeli to t'a val yel tze xajanej eb' quetcreyenteal."
        },
        {
            "number": "9",
            "text": "Cojtac to a Cajal Jesucristo, te niwan swach'k'olal. Wach'chom manh jantacoc sb'eyumal t'a satcha’anh, palta ix ul yak'och sb'a meb'ail cuuj. Icha chi' ix yutej sb'a, yic wach' yuj smeb'ail chi' tzonh och b'eyumal."
        },
        {
            "number": "10",
            "text": "Yuj e wach'iloc svalb'at t'ayex tas tzin na yuj eyofrenda chi'. Ix el yab'ilal e chaanel yich e yak'ani, yujto ix el val t'a e k'ool eyak'ani."
        },
        {
            "number": "11",
            "text": "Ha ticnaic, in gana to tzeyak' eyip e wach' ak'ancani. Icha ix eyutej e chaanel yich eyak'an t'a smasanil e k'ool, icha chi' tzeyutej e lajancan ticnaic, ato syala' tastac ay t'ayex."
        },
        {
            "number": "12",
            "text": "Chab'il cofrenda chi' yuj Dios ato syala' tastac ay t'ayonh, tato manhoc yet' chab'k'olal scak'a'. Max sk'anlaj tato malaj tas t'ayonh."
        },
        {
            "number": "13",
            "text": "Mantoc in gana tzex ochcan meb'ail, yuj slajviel tastac ay t'ayex, yic tzex kolwaj t'a juntzanhxo eb'."
        },
        {
            "number": "14",
            "text": "Palta in gana lajan tzonh aj co masanil. Ha ticnaic, a tas syak' sobre t'ayex, syal eyak'an t'a eb' max tzak'van yico'. Axo t'a junelxo, haxo eb' ol ak'anxoc pax t'ayex ayic manh ol ex tzak'van t'a e yico'. Tato icha chi', lajan ol onh aj co masanil."
        },
        {
            "number": "15",
            "text": "Yujto icha tik syalcan t'a Slolonel Dios Tz'ib'ab'ilcani: Ha eb' niwan tas smolcani, max yak'laj sobre yic eb', haxo eb' jab'nhej tas smolcani, max yak'laj palta t'a eb', xchi."
        },
        {
            "number": "16",
            "text": "Svak' yuj diosal d'ha Dios, yujto a tz'ak'an sna winhaj Tito yic tzex sya'ilej winh, icha ix vutej ex vilan a in tik."
        },
        {
            "number": "17",
            "text": "Ayic ix co k'anan pavor t'a winh yic sb'at winh ex yila', elanhchamel ix tak'vi winh. Toxon sgana pax winh sb'at ex yila', yuj chi' ol b'at winh."
        },
        {
            "number": "18",
            "text": "Ay junxo winh cuk'tac ol co checb'at yet' winh. Ha jun winh cuk'tac tik, tz'alji winh wach'il yuj eb' creyente ay t'a junjun iglesia, yujto smunlaj val winh yalanel wach' ab'ix yic colnab'il."
        },
        {
            "number": "19",
            "text": "Anhejtona', aton jun winh cuk'tac tik sik'naquelta eb' creyente t'a junjun iglesia, yic tzek' schaan jun ofrenda chi' winh qued'oc. Van co molan jun ofrenda tik, yic ol checlaj swach'il Cajal Jesús yet' swach'il e k'ool a ex tik."
        },
        {
            "number": "20",
            "text": "Co gana a onh tik to malaj mach tzonh alub'tanhan yuj chajtil tz'aj ek' quik'anchaanh juntzanh ofrenda tik."
        },
        {
            "number": "21",
            "text": "Yuj chi' te tojol scutej juntzanh tik. Manhocnhej t'a yichanh Cajal Jesús tojol scutej co b'a, anhejtona' tojol scutej co b'ha t'a yichanh eb' quetanimail."
        },
        {
            "number": "22",
            "text": "Ay junxo winh cuk'tac ol co checb'at yet' eb' winh tik. Ha jun winh tik, tzijtum elxo squila' to wach' smunlaj winh t'a yic Cajal Jesús. Ha ticnaic, yel ay sgana winh smunlaji, yujto tzex yak' val och winh yipoc sk'ool."
        },
        {
            "number": "23",
            "text": "Tato ay eb' sk'anb'an winhaj Tito chi' t'ayex, tzeyal t'a eb': Yetb'eyum sb'a winh yet' winhaj Pablo, ayul winh munlajel t'a co cal tik, xe chi. Tato ay pax mach sk'anb'an yuj chavanh eb' winh cuk'tac yetb'eyum sb'a yet' winhaj Tito tik, tzeyal t'a eb': Ha eb' winh tik, checb'ilcot eb' winh yuj juntzanhxo iglesia, scheclaj val el swach'il Cristo yuj eb' winh, xe chi."
        },
        {
            "number": "24",
            "text": "Ayic ol k'och eb' winh ta', tze xajanej eb' winh. Tato icha chi' tzeyutej e b'ha t'a eb' winh, ol e ch'ox t'a eb' creyente t'a junjun iglesia to yel scala' ayic ix ex calan wach'il."
        }
    ]
}