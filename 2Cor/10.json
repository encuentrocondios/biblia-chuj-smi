{
    "chapter": "10",
    "verses": [
        {
            "number": "1",
            "text": "A Cristo, te emnaquil yutejnac sb'a, te vach' yutejnac spensar. Icha yutejnac sb'a chi', icha chi' svutej in tevib'at d'ayex a in Pablo in tic. Tz'alji, tob' emnaquil svutej in b'a ayic ay in ek' eyed'oc, axob' yic ayinek' d'a najat, tob' te ov in."
        },
        {
            "number": "2",
            "text": "Palta tzin tevi d'ayex to ayic ol in k'och ta', manh yovaliloc ov ol vutoc in b'a. Yujto ayex tzeyala' to icha eb' comon anima svutej in b'a. A in tic max in xivlaj vilan pax och in sat yed' eb' tz'alan icha chi'."
        },
        {
            "number": "3",
            "text": "Yel toni, anima onh. Palta manh lajanoc scutej cak'an oval icha syutej eb' comon anima chi'."
        },
        {
            "number": "4",
            "text": "Manhoc juntzanh tas ay d'a yolyib'anhq'uinal tic sco yamk'ab'ej ayic scak'an oval. Palta anhej juntzanh tas b'aj ayoch spoder Dios sco yamk'ab'ej, yic vach' a juntzanh tz'alji to ay yip, scan d'a yalanh cuuj."
        },
        {
            "number": "5",
            "text": "Scan juntzanh comon jelanil cuuj d'a yalanh. Ay eb' max ojtacanel Dios yuj yak'umtaquil, palta yalnhej tas junoc ak'umtaquil chi', scan d'a yalanh cuuj. Axo juntzanh comon pensar, scak'och d'a yol sk'ab' Cristo smasanil, yic vach' a eb' snaan juntzanh chi', sk'anab'ajejnhej Cristo chi' eb'."
        },
        {
            "number": "6",
            "text": "Axo yic tzaxo onh e k'anab'ajej, a onhxo tic lista ol cutej co b'a cak'an syaelal eb' manh ol onh k'anab'ajanoc."
        },
        {
            "number": "7",
            "text": "A exxo, anhej tas tzeyil yed' e sat snachajel eyuuj. Ay eb' d'a e cal tz'alani to a Cristo ay yic eb'. Nachajocab'el yuj eb' to anhejtona' yic in pax Cristo chi' yed' eb'."
        },
        {
            "number": "8",
            "text": "Vach'chom tzin ek' d'a yib'anh valan d'ayex yuj jun vopisio tic, palta manh ol in q'uixvoc yuuj. A Cajal Jesús ak'jinacoch vopisio, yic svak'och e tek'anil. Manh yujoc ex vak'an juvoc ix yak'an vopisio tic."
        },
        {
            "number": "9",
            "text": "Icha tic svutej valan d'ayex, yic manh ol e na' to tonhej in gana tzex in xib'tej yuj juntzanh in carta svak'b'at d'ayex."
        },
        {
            "number": "10",
            "text": "Yujto ay eb' tz'alan d'a in patic icha tic: A juntzanh scarta vinh, te ov yalani, te ay yip. Palta axo vinh, malaj vach' yoch vinh. A yic slolon vinh, malaj svach'il slolonel vinh syala', xchi eb'."
        },
        {
            "number": "11",
            "text": "Tato ayex tzeyal icha chi', nachajocab'el jun tic eyuuj. Icha svutej in tz'ib'anb'at d'ayex ayic ayinek' d'a najat tic, icha chi' ol vutoc pax in b'a ayic ol in k'och ta'."
        },
        {
            "number": "12",
            "text": "A in tic, max in tek'b'ej in b'a in naani to lajan in icha juntzanhxo eb' munil syal sb'a vach'il. Max yal in lajb'an in b'a yed' eb'. A eb' chi', malaj spensar eb', yujto ichato a eb' mismo syechtej sb'a d'a yechlab'. Slajb'ej sb'a eb' yed' juntzanhxo eb'."
        },
        {
            "number": "13",
            "text": "A in tic max vik'chaanh in b'a yuj juntzanh tas b'aj malaj tzin ochi. A Dios ch'oxjinac d'ayin b'ajtac lugar b'aj tzin munlaji. A chajinac in b'at d'ayex d'a Corinto chi'."
        },
        {
            "number": "14",
            "text": "Yuj chi' maj in k'axpaj och d'a junocxo lugar. Q'uinaloc maj in xid'ek' juneloc d'ayex, malaj am valan vic in munlaj d'a e cal ticnaic. Palta a in b'ab'el k'ochnac in d'ayex yed' yab'ixal Cristo."
        },
        {
            "number": "15",
            "text": "Malaj b'aj svik'chaanh in b'a d'a spatic smunlajel junocxo. Max val-laj tato vic jun munlajel chi'. Palta svak'och junxo tic yipoc in k'ool. Ayic ol e vach' ak'anoch Dios d'a e k'ool, eyuuj ol yal in vach' munlaj d'a juntzanhxo lugar b'aj manta junocxo mach smunlaji, palta manh ol in k'axpajek' b'aj ix sch'ox Dios d'ayin."
        },
        {
            "number": "16",
            "text": "Ol b'at valanel jun vach' ab'ix yic colnab'il tic d'a yichanhb'at e chonhab' chi', palta manh ol vik'chaanh in b'a d'a spatic smunlajel juntzanhxo eb' ek'nacxo ta'."
        },
        {
            "number": "17",
            "text": "Tato ay mach sgana syik'chaanh sb'a, max yal-laj. Anhej Cajal Jesús squik'chaanh."
        },
        {
            "number": "18",
            "text": "Ay eb' munil syal sb'a vach'il, palta manh yeloc to vach' eb'. Anhej eb' syal Cajal Jesús vach'il, anhej eb' chi' vach'."
        }
    ]
}