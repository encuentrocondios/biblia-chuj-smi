{
    "chapter": "24",
    "verses": [
        {
            "number": "1",
            "text": "Ha t'a stiempoal winhaj Joacim chi', ix cot winhaj Nabucodonosor sreyal Babilonia yet' eb' soldado yak' oval yet' winh. Icha chi' ix aj yochcan winhaj rey Joacim oxe' ab'il t'a yalanh smandar winhaj Nabucodonosor chi'. Ixlajwi chi' ix meltzajoch winhaj Joacim chi' ajk'olal t'a winh sreyal Babilonia chi'."
        },
        {
            "number": "2",
            "text": "Palta ix ak'jicot eb' soldado caldeo yuj Jehová, eb' soldado sirio, eb' soldado moabita yet' eb' soldado amonita yic sjavi eb' elk'al t'a Judá yic syixtanb'at eb', icha ix aj yalan eb' schecab' Jehová."
        },
        {
            "number": "3",
            "text": "Val yel ix javi jun tik t'a yib'anh Judá, yujto a Jehová ix alani yic syik'anel Judá t'a yichanh, yuj smul winhaj Manasés,"
        },
        {
            "number": "4",
            "text": "yuj pax schamel eb' anima malaj smul t'a Jerusalén ix cham yuj winh. Yuj chi' majxo yak'laj nivank'olal Jehová."
        },
        {
            "number": "5",
            "text": "Ha jantacto yab'ixal winhaj Joacim chi' yet' tastac ix sk'ulej winh, tz'ib'ab'ilcan b'aj aycan yab'ixal eb' winh sreyal Judá."
        },
        {
            "number": "6",
            "text": "Axo yic ix cham winh, a winhaj Joaquín yuninal winh ix ochcan reyal sq'uexuloc."
        },
        {
            "number": "7",
            "text": "Majxo eltalaj winh sreyal Egipto yet' eb' soldado t'a yol smacb'en, yujto a winh sreyal Babilonia ix ik'anxiek' tas ik'b'ilek' yuj winh, scot t'ha ha' eluma' yic Egipto masanto t'ha ha' Éufrates."
        },
        {
            "number": "8",
            "text": "Ha winhaj Joaquín chi', 18 ab'ilxo sk'inal winh ayic ix och winh reyal, oxenhej ujal ix yak' reyal winh t'a Jerusalén. Nehusta sb'i ix snun winh, yisil ix winhaj Elnatán aj Jerusalén."
        },
        {
            "number": "9",
            "text": "Te chuk tas ix sk'ulej winh t'a yichanh Jehová, icha val ix sk'ulej winh smam winh."
        },
        {
            "number": "10",
            "text": "Ha t'a jun pekti’ chi', ix cot eb' soldado winhaj Nabucodonosor sreyal Babilonia yak' oval t'a Jerusalén, ix oymaj eb' t'a spatic."
        },
        {
            "number": "11",
            "text": "Van yak'an oval eb', ix k'och winhaj Nabucodonosor chi'."
        },
        {
            "number": "12",
            "text": "Yuj chi' ix yak'och sb'a winhaj Joaquín sreyal Judá yet' ix snun, eb' winh yetyajalil winh yet' pax eb' winh schecab' winh t'a yol sk'ab' winhaj Nabucodonosor chi'. Ix ik'jib'at eb' t'a Babilonia ayic svajxaquilxo ab'il yoch winhaj Nabucodonosor chi' reyal."
        },
        {
            "number": "13",
            "text": "Ixlajwi chi', ix schecan winhaj Nabucodonosor chi' ik'chajelta masanil q'uen tumin ay t'a yol stemplo Jehová yet' t'a yol spalacio winh sreyal Judá chi'. Ix smak'anpoj masanil yamk'ab' winh nab'a oro yic templo chi' b'ob'ilcan yuj winhaj Salomón sreyal Israel. Ix elk'och jun tik icha ajnac yalancan Jehová."
        },
        {
            "number": "14",
            "text": "Ix schecan winh ik'chajb'at masanil anima cajan t'a Jerusalén chi' yet' eb' yajal, eb' soldado te jelan, eb' winh jelan sb'oan tastac yet' eb' winh tenum q'ueen. 10 mil eb' ix ik'jib'at t'a Babilonia chi' t'a smasanil. Manhxa mach ix cani, axonhej eb' meb'a' ixto cani."
        },
        {
            "number": "15",
            "text": "Ha winhaj rey Joaquín chi', ix snun winh, eb' ix yetb'eyum winh, eb' ayoch yajalil yet' winh yet' eb' anima nivac yelk'och t'a yol smacb'en winh chi', ix ik'jib'at eb' yuj winhaj Nabucodonosor chi' t'a Babilonia."
        },
        {
            "number": "16",
            "text": "Ha t'a skal masanil anima ix ik'chajb'at chi', ay 7 mil eb' winh soldado, ay pax mil eb' winh syal sb'oan tastac yet' eb' winh tenum q'ueen. Masanil eb' winh tik te tek'an eb' winh, te jelan pax eb' winh t'a oval."
        },
        {
            "number": "17",
            "text": "Axo winhaj rey Nabucodonosor chi' ix ak'anoch winhaj Matanías yuk'tac smam winhaj Joaquín chi' reyal sq'uexuloc winh. Ix q'uexji sb'i winh yuj winh, Sedequías ix sb'iejkan winh."
        },
        {
            "number": "18",
            "text": "Ha winhaj Sedequías chi', 21 ab'il sk'inal winh ayic ix och winh reyal, 11 ab'il ix yak' reyal winh t'a Jerusalén. Hamutal sb'i ix snun winh, yisil ix winhaj Jeremías aj Libna."
        },
        {
            "number": "19",
            "text": "Te chuk tas ix sk'ulej winh t'a yichanh Jehová, icha ix sk'ulej winhaj Joacim."
        },
        {
            "number": "20",
            "text": "Yuj chi' ix cot yoval sk'ol Jehová t'a Jerusalén yet' t'a Judá, ix yik'ancanel eb' t'a yichanh. Ix meltzajoch winhaj Sedequías ajk'olal t'a winh sreyal Babilonia."
        }
    ]
}