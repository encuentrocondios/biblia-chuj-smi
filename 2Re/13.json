{
    "chapter": "13",
    "verses": [
        {
            "number": "1",
            "text": "Ayic 23 ab'il yoch winhaj Joás yuninal winhaj Ocozías reyal t'a Judá, ix schaanel yich winhaj Joacaz yuninal winhaj Jehú yak'an reyal t'a Israel. 17 ab'il ix yak' reyal winh t'a Samaria."
        },
        {
            "number": "2",
            "text": "Te chuk tas ix sk'ulej winh t'a yichanh Jehová. Ha juntzanh chukal sk'ulejnac winhaj Jeroboam yuninal winhaj Nabat, winh cuchb'annac eb' yetisraelal t'a chukal, a chi' ix sb'eyb'alej winh."
        },
        {
            "number": "3",
            "text": "Yuj val chi' ix cot yoval sk'ool Jehová t'a eb' israel chi', niwan tiempo ix kan eb' t'a yol sk'ab' winhaj Hazael sreyal Siria yet' pax t'a yol sk'ab' winh yuninal winh, aton winhaj Ben-adad."
        },
        {
            "number": "4",
            "text": "Yuj chi' ix lesalvi winhaj Joacaz chi' t'a Jehová, ix ab'chaj slesal winh chi', yujto ix yil Jehová tas val tz'utaj eb' israel yuj winh sreyal Siria chi',"
        },
        {
            "number": "5",
            "text": "yuj chi' ix ak'ji jun mach skolwaj t'a eb' yuj Jehová chi'. Icha chi' ix aj yel eb' t'a yol sk'ab' eb' sirio chi', ix canxi eb' t'a junk'olal, ichataxon yajek' eb' t'a yalanhtaxo."
        },
        {
            "number": "6",
            "text": "Palta maj yactejcanlaj eb' sb'eyb'alan juntzanh chukal sk'ulejnac winhaj Jeroboam winh cuchb'annac eb' yetisraelal t'a chukal. Ix q'uenhejchaanh eb' yet' jun chukal chi', anheja' ayek' jun yechel Asera t'a Samaria chi'."
        },
        {
            "number": "7",
            "text": "Ha eb' soldado winhaj Joacaz chi', quenxonhej sb'isul eb', yujto a winh sreyal Siria ix satanel eb'. 50-xonhej eb' sq'ue t'a yib'anh chej, lajunhe' carruaje yic oval yet' 10 mil soldado sb'ey t'a yoc ayeq'ui."
        },
        {
            "number": "8",
            "text": "Ha jantacto yab'ixal winhaj rey Joacaz yet' tastac ix sk'ulej winh, tz'ib'ab'ilcan b'aj aycan yab'ixal eb' winh sreyal Israel."
        },
        {
            "number": "9",
            "text": "Axo yic ix cham winh, ix mucji winh t'a Samaria. Ixlajwi chi', haxo winhaj Joás winh yuninal winh ix ochcan reyal sq'uexuloc."
        },
        {
            "number": "10",
            "text": "Ayic 37 ab'ilxo yoch winhaj Joás reyal t'a Judá, ata' ix schael yich winhaj Joás yuninal winhaj Joacaz yak'an reyal t'a Israel, 16 ab'il ix yak' reyal winh t'a Samaria."
        },
        {
            "number": "11",
            "text": "Te chuk tas ix sk'ulej winh t'a yichanh Jehová. Ha juntzanh chukal sk'ulejnac winhaj Jeroboam yuninal winhaj Nabat, winh cuchb'annacb'at eb' yetisraelal t'a chukal, a chi' ix sb'eyb'alej winh."
        },
        {
            "number": "12",
            "text": "Ha jantacto yab'ixal winhaj Joás chi', tastac ix sk'ulej winh yet' tas ix aj yak'an oval winh yet' winhaj Amasías sreyal Judá, tz'ib'ab'ilcan b'aj aycan yab'ixal eb' winh sreyal Israel."
        },
        {
            "number": "13",
            "text": "Ayic ix cham winhaj Joás chi', ix mucji winh t'a Samaria b'aj mucan juntzanhxo eb' winh sreyal Israel. Axo winhaj Jeroboam ix ochcan reyal sq'uexuloc winh."
        },
        {
            "number": "14",
            "text": "Ayic manto cham winhaj Joás sreyal Israel chi', ix xid'ek' winh yil winhaj Eliseo ayic te penaay winhaj Eliseo chi' yuj jun yab'il ix ik'an schami. Yuj chi' ix ok'q'ue winhaj Joás chi' t'a winh, ix och lak'naj winh t'a winh, ix yalan winh rey chi': --Ay mamin, lajan ach icha nok' chej yet' carruaje yic oval t'ayonh israel onh tik, yujto tzach colvajnhej t'ayonh, xchi winh."
        },
        {
            "number": "15",
            "text": "Ix yalan winhaj Eliseo chi': --Ik'cot junok a jul-lab' yet' jayeoc sjul-lab'il, xchi winh. Ix yik'ancot winh rey chi'."
        },
        {
            "number": "16",
            "text": "Ix yalan winhaj Eliseo chi': --Jac ventena t'a stojolal b'aj sjavi k'u. Ix sjacan winh rey chi', ix yalan winhaj Eliseo chi': B'ooch a jul-lab' chi' yic ol ach julvajoc, xchi winh. Yacb'an yamb'il te' yuj winh rey chi', ix yak'anoch sk'ab' winhaj Eliseo t'a yib'anh sk'ab' winh rey chi'. --Julvajanh an, xchi winh. Ix julvajb'at winh rey chi', ix yalan winhaj Eliseo chi': --Ha a jul-lab' tik sch'oxanel scolval Jehová t'a schonhab' to ol ak' ganar eb' sirio t'a Afec, ol a satanel eb' smasanil, xchi winh."
        },
        {
            "number": "17",
            "text": "Ix yalanxi winhaj Eliseo chi' t'a winh rey chi': --Yam juntzanh a jul-lab', xchi winh. Ayic ix syaman sjul-lab' winh chi', ix yalan winhaj Eliseo chi': --Ha ticnaic, tecub'tanhejem t'a sat lu'um, xchi winh. Yuj chi' oxel ix stequem winh rey chi', ix och vaan winh."
        },
        {
            "number": "18",
            "text": "Ix cot yoval winhaj Eliseo chi', ix yalan winh: --Octom ix a tequem oel vaqueloc, tato icha chi', icham chi' ol aj a satanel eb' sirio chi' smasanil. Ocxo jun, oxelnhej ol ak' ganar eb', xchi winh."
        },
        {
            "number": "19",
            "text": "Ix cham winhaj Eliseo chi', ix mucchaj winh. Junjun ab'il tzulnhejek' eb' moabita elk'al t'a yol smacb'en eb' israel."
        },
        {
            "number": "20",
            "text": "Ha junel, ix b'at juntzanh eb' israel smuc jun chamnac. Ayic van sk'och eb' b'aj ol smuc chi', ix yilan eb' sjavi eb' elk'um chi', toxonhej ix syumcanoch jun chamnac chi' eb' b'aj mucan winhaj Eliseo chi', ix b'at eb' elelal. Ayic ix och tennaj jun chamnac chi' t'a sb'aquil winhaj Eliseo chi', ix pitzvixi, ix q'uex linhan."
        },
        {
            "number": "21",
            "text": "Ix te ixtaj val eb' israel yuj winhaj Hazael sreyal Siria ayic pitzanto winhaj rey Joacaz."
        },
        {
            "number": "22",
            "text": "Palta ix yak' swach'k'olal Jehová t'a eb', ix ok' sk'ol t'a eb' yujnhej strato yet' winhaj Abraham, winhaj Isaac yet' winhaj Jacob. Yuj chi' maj schalaj satjiel eb', maj yiq'uel-laj eb' t'a yichanh."
        },
        {
            "number": "23",
            "text": "Ayic ix cham winhaj Hazael sreyal Siria chi', haxo winh yuninal winh scuchan Ben-adad ix ochcan reyal sq'uexuloc."
        },
        {
            "number": "24",
            "text": "Yuj chi', a winhaj Joás yuninal winhaj Joacaz ix ik'anxicanek' juntzanh chonhab' ix yiq'uek' winhaj Hazael t'a winhaj rey Joacaz ayic ix yak'an oval eb'. Oxel ix ak'ji ganar winhaj Ben-adad yuj winhaj Joás chi'. Icha chi' ix yutej winh scolanxican juntzanh chonhab' chi'."
        }
    ]
}