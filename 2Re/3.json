{
    "chapter": "3",
    "verses": [
        {
            "number": "1",
            "text": "Ayic 18 ab'ilxo yoch vinhaj Josafat reyal d'a Judá, ix schaanel yich vinhaj Joram yuninal vinhaj Acab yak'an reyal d'a Israel, 12 ab'il ix yak' reyal vinh d'a Samaria."
        },
        {
            "number": "2",
            "text": "Te chuc tas ix sk'ulej vinh d'a yichanh Jehová, palta maj k'och val ijan chucal ix sk'ulej vinh d'a yichanh yic smam snun. Yujto ix sjuel jun q'uen q'ueen vinh yic Baal sb'onaccan vinh smam vinh chi'."
        },
        {
            "number": "3",
            "text": "Vach'chom icha chi', palta ix sb'eyb'alejnhej schucal b'eyb'al vinhaj Jeroboam yuninal vinhaj Nabat vinh, aton vinh cuchb'annacb'at eb' israel d'a chucal."
        },
        {
            "number": "4",
            "text": "A vinhaj Mesa sreyal Moab, molum calnel vinh yed' masanil anima ay d'a yol smacb'en chi'. Yuj chi' a nok' syak' vinh yic stupan vinh d'a vinh sreyal Israel chi', 100 mil nok' yunetac calnel yed' pax 100 mil nok' ch'ac calnel yed' slanail syak' vinh."
        },
        {
            "number": "5",
            "text": "Palta ayic ix cham vinhaj Acab, ix yik'anel sb'a vinh sreyal Moab chi' d'a yalanh smandar chonhab' Israel."
        },
        {
            "number": "6",
            "text": "Yuj chi', ix el vinhaj Joram d'a Samaria, ix smolb'an masanil eb' soldado yic Israel vinh."
        },
        {
            "number": "7",
            "text": "Elanhchamel ix yalb'at vinh d'a vinhaj Josafat sreyal Judá: A vinh sreyal Moab toxo ix yiq'uel sb'a vinh d'a yalanh in mandar, ¿tzam yal a k'ol tzach och ved'oc yic scak'an oval yed' vinh? xchib'at vinh. Ix tak'vi vinh sreyal Judá chi' icha tic: Ol in b'at ed'oc yed' eb' in soldado yed' nok' in chej."
        },
        {
            "number": "8",
            "text": "Anhej b'ian, ¿tas b'eal b'aj ol onh b'atoc? xchi vinh. Ix tak'vi vinhaj Joram chi' ix yalan vinh: A d'a sb'eal taquinh luum d'a yol yic Edom, ata' ol onh b'atoc, xchi vinh."
        },
        {
            "number": "9",
            "text": "Icha chi' ix aj sb'at vinh sreyal Israel yed' vinh sreyal Judá yed' pax vinh sreyal Edom yed' eb' soldado. Uque' k'ual ix b'ey eb' yujto ix ek' yoymitej lum taquinh lum chi' eb', yuj chi' ix lajviel a' yaal eb' soldado syuq'uej yed' pax yic masanil snok' eb' yed'nac."
        },
        {
            "number": "10",
            "text": "Yuj chi' ix yal vinh sreyal Israel chi' icha tic: --A ticnaic, ichato onh smolb'ej Jehová a onh oxvanh rey onh tic yic tzonh yak'anoch d'a yol sk'ab' eb' aj Moab tic, xchi vinh."
        },
        {
            "number": "11",
            "text": "Ix yalan vinhaj Josafat chi' icha tic: --¿Mama junoc vinh schecab' Jehová ayek' d'a tic yic vach' sk'anb'ej vinh d'a Jehová cuuj? xchi vinh. Ay jun vinh yajal soldado yaj d'a vinh sreyal Israel chi' ix tak'vi icha tic: --A d'a tic ayek' vinhaj Eliseo yuninal vinhaj Safat. Aton vinh schecab'can vinhaj Elías, xchi vinh."
        },
        {
            "number": "12",
            "text": "Ix yalan vinhaj Josafat chi' icha tic: A jun vinh chi' yel schecab' Jehová yaj vinh, xchi vinh. Yuj chi' ix b'at oxvanh eb' vinh rey chi' lolonel yed' vinhaj Eliseo chi'."
        },
        {
            "number": "13",
            "text": "Palta ix yalan vinh d'a vinh sreyal Israel chi' icha tic: --¿Tas valan vic d'ayach? Ixic, b'at k'anb'ej a b'a d'a eb' vinh schecab' sdiosalcan eb' a mam a nun, xchi vinh. Palta ix yalan vinh sreyal Israel chi': --Maay, yujto onh ik'jicot yuj Jehová a onh oxvanh rey onh tic, yic tzonh yak'anoch d'a yol sk'ab' eb' moabita, xchi vinh."
        },
        {
            "number": "14",
            "text": "Ix yalan vinhaj Eliseo chi' d'a vinh: --D'a val yichanh Jehová Yajal d'a Smasanil svala', aton jun svak' servil, q'uinaloc malaj yelk'och vinhaj Josafat sreyal Judá tic d'a yol in sat, manh jab'oc tzin cha vab' tas tzala', max in ochpax q'uelan jab'oc d'ayach."
        },
        {
            "number": "15",
            "text": "Iq'ueccot junoc mach syal schalan te' arpa d'a vichanh tic, xchi vinh. Ix yik'ancot jun vinh syal schalan te' arpa chi' eb' vinh. Ayic van schalan te' arpa chi' vinh, ix javi yipalil Jehová d'a vinhaj Eliseo chi',"
        },
        {
            "number": "16",
            "text": "Ix yalan vinh icha tic: --A Jehová tz'alan icha tic: B'oec tzijtumoc sanja d'a jun ch'olan tic."
        },
        {
            "number": "17",
            "text": "Vach'chom malaj ik', ma nhab' ol eyil sjavi, palta a jun ch'olan tic ol b'ud'joc yuj a a', yuj chi' e masanil ol eyuk' a', ol yuk'an a' nok' e vacax yed' pax nok' e chej, xchi Jehová."
        },
        {
            "number": "18",
            "text": "Chequelnhej val yaj jun tic d'a yichanh tas ol sk'ulej Jehová, ol yak'och eb' moabita chi' d'a yol e k'ab'."
        },
        {
            "number": "19",
            "text": "Yuj chi' ol e juem lanhnaj schonhab' eb' vach' yajoch smuroal yed' juntzanh nivac chonhab' vach' yilji. Ol e ch'acanem masanil yavb'en te' eb', ol laj e mucancan sjaj a' yuk'lab' a' eb', ol e b'ud'ancan sat slum eb' yed' q'uen q'ueen b'aj smunlaji, xchi vinhaj Eliseo chi'."
        },
        {
            "number": "20",
            "text": "Axo ix aji, a d'a junxo q'uinhib'alil, icha yorail tz'ak'ji silab' d'a Jehová, a d'a yol yic Edom, ix cot a a', ix b'ud'jiel sat lum luum chi' yuj a'."
        },
        {
            "number": "21",
            "text": "Ayic ix yab'an eb' moabita to van sk'och eb' vinh rey yak' oval yed' eb', ix smolb'an masanil eb' vinh quelemtac eb' yed' eb' vinh ichamtac vinac, eb' vinh syal yoch d'a oval, ix och eb' vinh smac d'a sat smojon snación chi'."
        },
        {
            "number": "22",
            "text": "Ayic ix q'ue van eb' moabita chi' d'a q'uinhib'alil, ix yilan eb' toxonhej scopopi yilji yib'anh a a' chi' yuj yoc k'u, ichato chik'xonhej yilji a'."
        },
        {
            "number": "23",
            "text": "Yuj chi' ix yalan eb' icha tic: A jun chi' chik'. Tope a eb' vinh rey yed' eb' vinh soldado ix smil-lajcham sb'a. A ticnaic coyec sb'at quik'ancan masanil tastac yed'nac eb' ix cani, xchi eb'."
        },
        {
            "number": "24",
            "text": "Palta axo ix javi eb' moabita d'a scampamento eb' israel, ix elta eb' israel chi' yak' oval yed' eb', ix ak'ji ganar eb' moabita chi' yuj eb'. Yuj chi' ix el eb' elelal, palta ix och eb' israel chi' d'a spatic eb', ix miljicham eb' yuj eb'."
        },
        {
            "number": "25",
            "text": "Ix lajvi chi', ix sjuanem lanhnaj schonhab' eb' moabita chi' eb', ix sb'ud'an lum luum eb' d'a q'uen q'ueen, aton lum te yax sat yic munlajel. Ix smucan sjajtac a a' eb', ix sch'acanel masanil te' avb'en te' eb' te vach'. Axonhej chonhab' Kir-hareset ixto cani, palta axo eb' sjulvaj yed' ch'anh mejmeech, ix oymaj eb' d'a spatictac chonhab' chi', ix yak'an ganar jun chonhab' chi' eb'."
        },
        {
            "number": "26",
            "text": "Ayic ix yilan vinh sreyal Moab to van yak'ji ganar vinh d'a oval chi', ix yik'ancot 700 eb' soldado vinh, eb' te jelan yak'an oval yed' q'uen espada. Ix yecanoch sb'a eb' d'a scal eb' soldado yic sk'och eb' b'aj ayek' vinh sreyal Edom chi', yic smilancham vinh eb' yalani, palta maj yal-laj yuj eb'."
        },
        {
            "number": "27",
            "text": "Ix lajvi chi', ix yik'ancot jun sb'ab'el yuninal vinh sreyal Moab chi', aton jun d'inhan yochcan reyal sq'uexuloc vinh. Ix snhusantz'a vinh silab'il d'a sdiosal d'a yib'anh smuroal schonhab' chi'. Te chuc ix aj snaan eb' vinh israel chi' yuj jun chi', yuj chi' ix yik'q'ue vaan scampamento eb' vinh, ix pax eb' vinh d'a schonhab'."
        }
    ]
}