{
    "chapter": "23",
    "verses": [
        {
            "number": "1",
            "text": "Ixlajwi chi', ix yalan winh rey chi' to tz'avtaj masanil eb' winh yichamtac vinaquil Jerusalén yet' juntzanhxo chonhab' t'a yol yic Judá, yic wach' smolb'ej sb'a eb' winh yet' winh."
        },
        {
            "number": "2",
            "text": "Ayic ix javi eb' winh, ix b'at winh yet' eb' winh, eb' winh sacerdote, eb' winh schecab' Dios yet' masanil eb' comon anima, eb' malaj val yelk'ochi yet' eb' nivac yelk'ochi. Ix b'at eb' smasanil t'a stemplo Jehová. Ata' ix yal winh rey chi' to a ch'anh yumal strato Jehová ix chax t'a stemplo, tz'avtaj ch'anh t'a yichanh eb' anima chi'."
        },
        {
            "number": "3",
            "text": "Ix och tek'tek' winh rey chi' t'a stz'ey jun niwan oy, ix yak'an sti' winh t'a yichanh Jehová to ol sk'anab'ajej juntzanh checnab'il winh yet' k'ayb'ub'al t'a smasanil sk'ool, icha syal jun trato tz'ib'ab'ilcan t'a yol ch'anh uum chi'. Anheja' masanil eb' anima chi', ix yak' sti' eb' sk'anab'ajani."
        },
        {
            "number": "4",
            "text": "Ixlajwi chi', ix yalan winh rey chi' t'a winh sat sacerdote aj Hilcías yet' t'a juntzanhxo eb' winh sacerdote yet' t'a eb' winh stanhvan spuertail templo to syiq'uelta eb' winh masanil tastac ay t'a yol stemplo Jehová, aton yamk'ab' sk'an eb' anima yic tz'och eb' ejmelal t'a Baal, t'a Asera yet' t'a q'uen k'anal. Ix yiq'uel eb' winh t'a stiel chonhab' Jerusalén, ix snhusantz'a eb' winh t'a sti' ha' Cedrón, ix lajvi chi' ix ik'jib'at staanhil t'a Betel."
        },
        {
            "number": "5",
            "text": "Ix yik'anel yopisio eb' winh sacerdote winh rey chi', aton eb' winh snhusantz'a incienso b'aj chaanh t'a yol yic Judá yet' t'a stitac chonhab' Jerusalén, aton eb' winh ak'b'il yopisio yuj eb' winh rey ek'nac. Ix ik'chajpaxel eb' winh sacerdote snhusantz'a incienso t'a Baal, t'a k'u, t'a q'uen uj, t'a q'uen k'anal yet' t'a juntzanh nivac k'anal sb'eyek' t'a satcha’anh."
        },
        {
            "number": "6",
            "text": "Ix yik'anpaxel jun yechel Asera winh rey chi', aton jun ayoch t'a yol stemplo Jehová. Ix b'at yak'ancan eb' t'a stiel chonhab' Jerusalén. Ix nhuschajtz'ha t'a sti' ha' Cedrón, ix stenanchojoc stanhil chi' winh, ix stzicanb'at winh t'a yib'anh b'aj mucan eb' comon anima."
        },
        {
            "number": "7",
            "text": "Ix pojjipaxem juntzanh yet'tal eb' winh ix-vinac yuj winh, aton b'ob'il t'a yamaq'uil stemplo Jehová. Ata' sch'alvipax eb' ix ix sb'oan k'apac mantiado yic Asera."
        },
        {
            "number": "8",
            "text": "Ixlajwi chi', ix yavtancot masanil eb' winh sacerdote winh rey chi', aton eb' winh ay t'a junjun chonhab' t'a yol yic Judá, ix yixtanb'at masanil altar winh t'a masanil lugar chaanh t'a Geba masanto t'a Beerseba, aton b'aj snhustz'a incienso juntzanh eb' winh sacerdote. Ix spojanpaxem juntzanh altar winh, juntzanh ay t'a spuertail chonhab' skan t'a stojolal sq'uexan mach tz'och t'a yol chonhab' chi', aton jun puerta yic winhaj Josué yajal t'a Jerusalén."
        },
        {
            "number": "9",
            "text": "Ha eb' winh sacerdote yinhtilal Leví ix ak'an silab' t'a juntzanh lugar chaanh, majxo k'ochlaj eb' winh t'a altar yic Jehová t'a Jerusalén, axonhej svael eb' winh tz'ak'ji yuj eb' winh yetsacerdoteal chi'."
        },
        {
            "number": "10",
            "text": "Ix yixtanpaxb'at jun lugar winh rey chi', jun scuchan Tofet t'a sch'olanil Ben-hinom b'aj snhusjitz'a eb' unin silab'il t'a jun comon dios scuchan Moloc, yic manhxa junok mach sk'ulan jun chukal chi'."
        },
        {
            "number": "11",
            "text": "Ix yik'anpaxel nok' chej winh, nok' ayoch yuj eb' winh sreyal Judá yic tz'och ejmelal t'a k'u. Ix snhusantz'a scarruaje nok' chej chi' winh. Ha juntzanh chi', ha t'a jun amak' t'a slak'anil b'aj tz'och anima t'a yol stemplo Jehová, ata' ay, t'a stz'ey scuarto jun winh ay yopisio scuchan Natán-melec."
        },
        {
            "number": "12",
            "text": "Ix spojanpaxem juntzanh altar winh rey chi', juntzanh b'ob'ilcan yuj eb' winh sreyal Judá t'a spanhanil yib'anh scuartocan winhaj rey Acaz. Ay pax juntzanh altar b'ob'ilcan yuj winhaj rey Manasés t'a chab' yamaq'uil stemplo Jehová, ix smak'poj winh, ix syumancanb'at sk'ajil winh t'a yol ha' Cedrón."
        },
        {
            "number": "13",
            "text": "Ix yixtanpaxb'at juntzanh lugar winh, juntzanh chaanh t'a stojolal b'aj sjavi k'u t'a Jerusalén, t'a stojolal sur t'a tzalan Olivo, aton jun sb'onaccan winhaj Salomón sreyal Israel, aton Astarté sdiosal eb' aj Sidón, Quemos sdiosal eb' moabita yet' Milcom sdiosal eb' amonita. Masanil juntzanh chi' yajb'ilel yuj Jehová."
        },
        {
            "number": "14",
            "text": "Ix smak'anpaxpoj q'uen q'ueen winh, q'uen chajul yaj t'a eb' anima, ix ch'acchajpaxel te' yechel Asera. Ix saclemajb'at sb'aquil chamnac ta' yuj winh."
        },
        {
            "number": "15",
            "text": "Ix smak'paxpoj jun altar winh yet' templo t'a Betel, aton sb'onaccan winhaj rey Jeroboam yuninal winhaj Nabat, winh cuchb'annacb'at eb' yetisraelal t'a chukal. Pococxonhej ix aji, ix snhusantz'a yechel dios Asera chi' winh."
        },
        {
            "number": "16",
            "text": "Ix ek' q'ueleloc winhaj Josías chi', ix yilanb'at juntzanh yet'tal chamnac winh t'a jun tzalan, ix yalan winh to tz'ik'chajelta sb'aquil chamnac ayoch t'a yool chi', ix snhusantz'a winh t'a yib'anh altar yic tz'ixtaxb'ati. Icha chi' ix aj yelk'och tas yalnaccan jun winh schecab' Jehová t'a peca'."
        },
        {
            "number": "17",
            "text": "Ix sk'anb'an winhaj rey Josías chi': --¿Mach ay yic jun yet'tal chamnac svilb'at chi'? xchi winh. Ix tak'vi eb' cajan t'a Betel chi' t'a winh icha tik: --Aton b'aj mucan jun winh schecab' Dios cotnac t'a Judá, a winh aljinaccan yuj tas ix utej jun altar t'a Betel tik, xchi eb' t'a winh."
        },
        {
            "number": "18",
            "text": "Ix yalan winh: --Actejeccani, malaj junok mach syaman sb'aquil chi', xchi winh. Yuj chi' majxo yamjilaj sb'aquil jun winh schecab' Dios chi' yet' sb'aquil junxo winh schecab' Dios cotnac t'a Samaria."
        },
        {
            "number": "19",
            "text": "Icha ix yutej winhaj Josías chi' t'a Betel chi', icha pax chi' ix yutej winh satanel juntzanh lugar chaanh, juntzanh b'ob'il t'a Samaria chi' yuj eb' winh sreyal Israel, juntzanh stzuntzancot yoval sk'ol Jehová."
        },
        {
            "number": "20",
            "text": "Ixlajwi chi', haxo t'a yib'anh juntzanh altar ix smilcham masanil eb' winh sacerdote winh, aton eb' winh yic juntzanh lugar chaanh t'a Samaria chi'. Ix snhusantz'a sb'aquil juntzanh chamnac winh t'a yib'anh juntzanh altar chi'. Ixlajwi chi' ix paxta winh t'a Jerusalén."
        },
        {
            "number": "21",
            "text": "Ixlajwi chi' ix yalan winhaj Josías t'a masanil eb' chonhab' icha tik: Caq'uecoch q'uinh yic sco naancot tas aj yelnaccot eb' co mam quicham t'a Egipto yic squik'anchaanh sb'i Jehová co Diosal, icha syalcan t'a yumal trato, xchi winh."
        },
        {
            "number": "22",
            "text": "Yuj chi' ix och jun q'uinh chi'. Yictax ix lajviek' stiempoal eb' juez, eb' ix ak'an yajalil t'a chonhab' Israel, malaj juneloc ix och jun q'uinh icha jun chi' t'a stiempoal eb' winh ix ak'an reyal t'a Judá yet' t'a Israel."
        },
        {
            "number": "23",
            "text": "Yic val 18 ab'il yoch winhaj Josías chi' reyal ix och jun q'uinh chi' t'a Jerusalén, yuj yik'jichaanh Jehová."
        },
        {
            "number": "24",
            "text": "Masanil eb' tz'awtan spixan eb' chamnac, eb' ajb'aal yet' juntzanh yechel t'a yoltac pat, ix satjiel yuj winhaj Josías chi'. Masanil pax juntzanh comon dios yajb'entac ay t'a Jerusalén yet' t'a yol smacb'en Judá ix satel winh. Icha chi' ix sk'ulej winh yic sk'anab'ajan winh tas syalcan t'a yumal ley ix chax yuj winhaj sacerdote Hilcías t'a yol stemplo Jehová."
        },
        {
            "number": "25",
            "text": "Malaj junocxo rey ek'nacxo ix sq'uex spensar yic syak'anoch sb'ha t'a yol sk'ab' Jehová t'a smasanil sk'ool, t'a smasanil spensar yet' t'a smasanil yip, icha ix yutej sb'a winhaj Josías chi', yujto ix sk'anab'ajej winh tas alb'ilcan t'a ley Moisés. Manhxalaj pax junocxo rey icha chi' ix yutej sb'a."
        },
        {
            "number": "26",
            "text": "Wach'chom icha chi' ix sk'ulej winh, palta yuj tas te chuk sk'ulejnac winhaj Manasés, yuj chi' aycot yoval sk'ol Jehová t'a Judá chi'."
        },
        {
            "number": "27",
            "text": "Yuj chi' ix yal Jehová icha tik: Ol viq'uel Judá t'a vichanh, icha vutejnac Israel. Ol in patiquejcanel Jerusalén, jun chonhab' sik'b'ilel vuuj yet' jun templo tik, jun valnac yuj to a t'ay tz'och ejmelal t'ayin, xchi."
        },
        {
            "number": "28",
            "text": "Ha t'a stiempoal chi' ix cot winhaj Necao sreyal Egipto yet' eb' soldado yic sb'at eb' t'ha ha' niwan Éufrates, yic sb'at kolwaj winh yet' winh sreyal Asiria. Ix b'at winhaj rey Josías yet' eb' soldado yak' oval yet' winhaj Necao chi' t'a Meguido. Ayic ix schalan sb'a eb' winh t'a oval chi', ix miljicham winhaj Josías chi' yuj winh. Ix ak'jiq'ue snivanil winh t'a yol carruaje yuj eb' winh ayoch yajalil yet' winh. Ix cot eb' winh t'a Meguido chi' masanto ix javi eb' winh t'a Jerusalén, ix ak'jicanoch snivanil winh chi' t'a jun yet'tal b'ob'ilxo. Axo eb' anima smasanil t'a yol chonhab' chi' ix ak'anoch winhaj Joacaz yuninal winh reyal sq'uexuloc. Ha jantacto yab'ixal winhaj Josías chi' yet' tastac ix sk'ulej winh, tz'ib'ab'ilcan b'aj aycan yab'ixal eb' winh sreyal Judá."
        },
        {
            "number": "29",
            "text": "Ha winhaj Joacaz chi', 23 ab'il sk'inal winh ayic ix och winh reyal t'a Jerusalén. Oxenhej ujal ix yak' reyal chi' winh. Hamutal sb'i ix snun winh, yisil ix winhaj Jeremías aj Libna."
        },
        {
            "number": "30",
            "text": "Te chuk tas ix sk'ulej winh t'a yichanh Jehová, icha ix sk'ulej eb' smam yicham winh."
        },
        {
            "number": "31",
            "text": "Ix ak'jioch winh t'a preso yuj winhaj rey Necao t'a Ribla t'a yol yic Hamat, yic wach' maxtzac yak' yajalil winh t'a Jerusalén. Ix yak'anoch q'uen tumin winhaj Necao chi' t'a yib'anh eb' aj Judá chi', 75 quintal q'uen plata yet' oxe' arroba q'uen oro."
        },
        {
            "number": "32",
            "text": "Axo winhaj Eliaquim yuninal winhaj Josías chi' ix yak'och winhaj rey Necao chi' reyal sq'uexuloc winh smam chi'. Ix sq'uexan sb'i winhaj Eliaquim chi' winh, Joacim ix sb'iej winh. Ix yik'anb'at winhaj Joacaz chi' winh t'a Egipto. Ata' ix cham winhaj Joacaz chi'."
        },
        {
            "number": "33",
            "text": "Ix yak'an q'uen oro winhaj Joacim chi' yet' q'uen plata sk'an winh sreyal Egipto chi'. Yuj chi' ix yak'och q'uen winh t'a yib'anh eb' anima t'a yol smacb'en chi', junjun anima ix yak' q'uen oro yet' q'uen plata, icha tastac ay t'a junjun eb'. Icha chi' ix aj smolan q'uen tumin winh ix kan t'a yib'anh chi'."
        },
        {
            "number": "34",
            "text": "Ha winhaj Joacim chi', 25 ab'il sk'inal winh ayic ix och winh reyal, 11 ab'il ix yak' reyal winh t'a Jerusalén. Zebu sb'i ix snun winh, yisil ix winhaj Pedaías aj Ruma."
        },
        {
            "number": "35",
            "text": "Te chuk tas ix sk'ulej winh t'a yichanh Jehová, icha val ix sk'ulej eb' smam yicham winh."
        }
    ]
}