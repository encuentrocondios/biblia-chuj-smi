{
    "chapter": "14",
    "verses": [
        {
            "number": "1",
            "text": "Ayic schab'ilxo ab'il yoch winhaj Joás yuninal winhaj Joacaz reyal t'a Israel, ix schaanel yich winhaj Amasías yuninal winhaj Joás yak'an reyal t'a Judá."
        },
        {
            "number": "2",
            "text": "Ha winhaj Amasías chi', 25 ab'il sk'inal winh ayic ix och winh reyal chi'. 29 ab'il ix yak' reyal chi' winh t'a Jerusalén. Joadán sb'i ix snun winh, aj Jerusalén ix."
        },
        {
            "number": "3",
            "text": "Ha tas ix sk'ulej winh wach' t'a yichanh Jehová, palta maj k'ochlaj icha sk'ulejnac winhaj Dawid, aton smam yicham winh. Ha sb'eyb'al winhaj Joás winh smam winh ix sb'eyb'alej."
        },
        {
            "number": "4",
            "text": "Ha juntzanh lugar chaanh b'aj tz'och ejmelal, maj yik'el-laj winh, yuj chi' ix yak'nhej silab' heb' anima ta', ix snhusanpax incienso heb'."
        },
        {
            "number": "5",
            "text": "Ayic ix yik'an wal yip yopisio winhaj Amasías chi', ix smilcham heb' winh ay yopisio winh, aton heb' winh miljinac cham winh smam winh."
        },
        {
            "number": "6",
            "text": "Palta maj smilchamlaj heb' yuninal heb' winh ix cham chi' winh, yujto tz'ib'ab'ilkan t'a ley Moisés, b'aj syalkan Jehová icha tik: Ha heb' mamab'il, max yal-laj scham heb' yuj smul yuninal, anhejtona' heb' uninab'il, max yalpax scham heb' yuj smul smam, palta junjun mach scham yuj smul, xchi Jehová."
        },
        {
            "number": "7",
            "text": "Ix smilpaxcham 10 mil heb' edomita winhaj Amasías t'a owal t'a lum Spanhanil Atz'am Atz'am. Ix yak'pax ganar chonhab' Sela winh, ix yak'ankan scuch winh Jocteel, aton chi' ix sb'iejkani."
        },
        {
            "number": "8",
            "text": "Ixlajwi chi', ix schekanb'at heb' schekab' winh t'a winhaj Joás sreyal Israel, yuninal winhaj Joacaz yixchiquin winhaj Jehú. Ix yalanb'at winh icha tik: Cotanh, kak' owal, xchib'at winh."
        },
        {
            "number": "9",
            "text": "Palta ix yak'anb'at spak winhaj Joás chi' icha tik: Ay jun te' sac q'uiix, ix yalb'at te' t'a te' k'ute' ay t'a Líbano: Ak' ix isil yetb'eyumoc winh wunin, xchi te'. Palta haxo nok' chium nok' ix ek' ta', ix stek'anem lat'an te' sac q'uiix chi' nok'."
        },
        {
            "number": "10",
            "text": "Yel ix ak' ganar heb' edomita chi', yuj chi' tzik'walchaanh a b'a ticnaik. Wach' toni, ik'chaanh a b'ha t'a a pat. Tato tza nib'ej ak' owal wed'oc, a jun chi' tonhej ol cot t'a ib'anh yuj yet' t'a yib'anh Judá, xchib'at winh."
        },
        {
            "number": "11",
            "text": "Palta maj schalaj yab' juntzanh chi' winhaj Amasías chi'. Yuj chi' ix cot winhaj Joás chi' yak' owal yet' winh, ix schalaj sb'a heb' winh t'a Bet-semes t'a yol yic Judá."
        },
        {
            "number": "12",
            "text": "Ix ak'ji ganar heb' soldado yic Judá chi' yuj heb' soldado yic Israel, toxonhej ix el lemnaj heb', ix paxcan heb' t'a spat."
        },
        {
            "number": "13",
            "text": "Ix yamchaj winhaj Amasías sreyal Judá chi' yuj winhaj Joás chi' t'a Bet-semes chi', ix ik'jik'e winh t'a Jerusalén yuj winh. Ix sjuanem 180 metro smuroal chonhab' chi' heb' soldado, ix b'at t'a puerta yic heb' aj Efraín masanto t'a spuertail schiquin."
        },
        {
            "number": "14",
            "text": "Ix yik'anpax masanil k'een oro winhaj Joás chi', k'een plata yet' pax masanil tastac ay t'a stemplo Jehová yet' masanil tas ay t'a spalacio winhaj rey Amasías chi'. Ay pax juntzanh anima ix yik'b'at winh t'a Samaria yic tz'ak'ji pural winhaj Amasías chi' yoch junk'olal yet' winh."
        },
        {
            "number": "15",
            "text": "Ha jantacto yab'ixal winhaj Joás chi', tastac ix sk'ulej winh yet' tas ix aj yak'an owal winh yet' winhaj Amasías sreyal Judá, tz'ib'ab'ilkan b'aj aykan yab'ixal heb' winh sreyal Israel."
        },
        {
            "number": "16",
            "text": "Ayic ix cham winhaj Joás chi', ix mucji winh t'a Samaria b'aj mukan juntzanhxo heb' winh sreyal Israel. Axo winhaj Jeroboam ix ochkan reyal sk'exuloc winh."
        },
        {
            "number": "17",
            "text": "Ha winhaj Amasías yuninal winhaj Joás sreyal Judá chi', 15 ab'ilto ix kan winh ayic ix cham winhaj Joás yuninal winhaj Joacaz sreyal Israel."
        },
        {
            "number": "18",
            "text": "Ha jantacto yab'ixal winhaj Amasías chi', tz'ib'ab'ilkan b'aj aykan yab'ixal heb' winh sreyal Judá."
        },
        {
            "number": "19",
            "text": "Ay juntzanh heb' winh ay t'a Jerusalén ix och ajk'olal t'a winhaj Amasías chi', yuj chi' ix b'at winh elelal t'a Laquis. Palta ix ochnhej heb' winh t'a spatic winh, yuj chi' ata' ix cham winh yuj heb' winh."
        },
        {
            "number": "20",
            "text": "Ix yik'anb'at winh heb' winh t'a yib'anh chej, ix mucji winh t'a Jerusalén b'aj mukan heb' smam yicham winh t'a schonhab'kan winhaj Dawid."
        },
        {
            "number": "21",
            "text": "Yuj chi' masanil heb' aj Judá ix ak'anoch winhaj Azarías reyal sk'exuloc winh smam chi'. 16 ab'il sk'inal winh ayic ix och winh reyal chi'."
        },
        {
            "number": "22",
            "text": "Ayic ayxo och winh reyal sk'exuloc winh smam chi', ix yik'anxiek' chonhab' Elat winh, ix sb'oanxik'e winh."
        },
        {
            "number": "23",
            "text": "Ayic 15 ab'ilxo yoch winhaj Amasías yuninal winhaj Joás reyal t'a Judá, ix schaanel yich winhaj Jeroboam yuninal winhaj Joás yak'an reyal t'a Israel, 41 ab'il ix yak' reyal winh t'a Samaria."
        },
        {
            "number": "24",
            "text": "Palta te chuk tas ix sk'ulej winh t'a yichanh Jehová. Ha juntzanh chukal sk'ulejnac winhaj Jeroboam yuninal winhaj Nabat, winh cuchb'annacb'at heb' yetisraelal t'a chukal, a chi' ix sb'eyb'alej winh."
        },
        {
            "number": "25",
            "text": "Ha winhaj Jeroboam chi' ix ik'anxiek' b'aj tzek'taxon smojonal smacb'en Israel, sb'atnhej b'aj tz'ochk'och b'e t'a Hamat masanto t'ha ha' mar yic Arabá, icha aj yalannakkan Jehová sDiosal Israel t'a winhaj Jonás schekab', aton winh yuninal winhaj Amitai aj Gat-hefer."
        },
        {
            "number": "26",
            "text": "Yujto ix yil Jehová to te ya tzek' heb' israel smasanil, malaj wal junok mach skolwaj yet' heb'."
        },
        {
            "number": "27",
            "text": "Yuj chi' a winhaj Jeroboam yuninal winhaj Joás ix yak'lab'ej Jehová scolan heb', yujto malaj t'a spensar Jehová satanel schonhab' t'a junelnhej."
        },
        {
            "number": "28",
            "text": "Ha jantacto yab'ixal winhaj Jeroboam chi', tastac ix sk'ulej winh yet' jantac owal ix yak' winh ayic ix yik'anxiek' juntzanh chonhab' winh t'a Judá, aton Damasco yet' Hamat, masanil juntzanh chi', tz'ib'ab'ilkan b'aj aykan yab'ixal heb' winh sreyal Israel."
        },
        {
            "number": "29",
            "text": "Ayic ix cham winhaj Jeroboam chi', ix mucji winh b'aj mukan heb' winh sreyal Israel, haxo winhaj Zacarías yuninal winh ix ochkan reyal sk'exuloc."
        }
    ]
}