{
    "chapter": "9",
    "verses": [
        {
            "number": "1",
            "text": "Ha winhaj Eliseo schecab' Dios, ix yavtej jun winh yetchecab'vumal winh quelemto, ix yalan winh icha tik: --Ak' lista a b'a, tzach b'at t'a Ramot t'a yol yic Galaad. Ik'b'at jun yet'tal aceite tik tzach b'ati."
        },
        {
            "number": "2",
            "text": "Ayic tzach k'och ta', tza sayanek' winhaj Jehú yuninal winhaj Josafat yixchiquin winhaj Nimsi. Tzach och b'aj ayek' winh chi', tzik'anelta winh t'a skal eb' winh ayek' yet' winh ta', tzik'anb'at winh t'a junocxo cuarto."
        },
        {
            "number": "3",
            "text": "Slajvi chi' tzik'ancot aceite chi', tza tob'anq'ue t'a sjolom winh, tzalan t'a winh icha tik: Ha Jehová tz'alan icha tik: Ha in tzach in sik'caneli yic ol ach och reyal t'a Israel, xchi, xa chi. Slajvi chi' tza jacan puerta, tzach el lemnajoc, manh ach och vaan, xchi winhaj Eliseo chi'."
        },
        {
            "number": "4",
            "text": "Yuj chi' ix b'at winh quelem schecab' Dios t'a Ramot t'a yol yic Galaad chi'."
        },
        {
            "number": "5",
            "text": "Ayic ix k'och winh ta', molanek' masanil eb' winh yajalil eb' soldado, ix yalan winh icha tik: --Ach in capitán, ay val jab' tas ol val t'ayach, xchi winh. --¿Mach junok onh b'aj tzal chi'? xchi winhaj Jehú. --Ach in capitán, a ach ton tzach vala', xchi winh t'a winhaj Jehú chi'."
        },
        {
            "number": "6",
            "text": "Ixlajwi chi', ix q'ue jucnaj winhaj Jehú chi', ix och winh t'a yol pat. Ix yak'anq'ue aceite winh schecab' Dios chi' t'a sjolom winh, ix yalan winh: --Ha Jehová co Diosal tz'alan t'ayach icha tik: Ha in tzach in sik'caneli, yic ol ach och reyal t'a in chonhab' Israel."
        },
        {
            "number": "7",
            "text": "Ha ach ol a satel masanil eb' yinhtilal winhaj Acab, winh ayach t'a yalanh smandar. Icha chi' ol aj in pacan schamel eb' winh in checab' yet' eb' winh tz'alanel in lolonel, yujto elnac schiq'uil eb' winh yuj ix Jezabel."
        },
        {
            "number": "8",
            "text": "Masanil eb' yinhtilal winhaj Acab chi', yowalil ol satel eb'. Masanil eb' vinac, wach'chom checab' yaji, ma yic sb'a, ol satel eb' t'a chonhab' Israel. Manhxa junok yinhtilal winh chi' olto canoc."
        },
        {
            "number": "9",
            "text": "Icha vutejnac yinhtilal winhaj Jeroboam yuninal winhaj Nabat, icha vutejnacpax yic winhaj Baasa yuninal winhaj Ahías, icha val chi' ol vutej yinhtilal winhaj Acab chi'."
        },
        {
            "number": "10",
            "text": "Axo pax ix Jezabel jun, a nok' tz'i' ol chianb'at snivanil ix t'a yol yic Jezreel, manhxalaj mach ol mucan ix, xchi Jehová, xchi winh schecab' Dios chi'. Ayic ix lajvi yalan masanil juntzanh tik winh schecab' Dios chi', ix sjacan spuertail jun pat chi' winh, ix b'at winh elelal."
        },
        {
            "number": "11",
            "text": "Ayic ix k'ochxi winhaj Jehú chi' b'aj molanek' eb' winh yetyajalil chi', ix sk'anb'an eb' winh t'a winh: --¿Tas xchi, wach' ama? ¿Tas yuj ix ul ach yil jun winh quistal chi'? xchi eb' winh. --Ha ex tik eyojtacxo winh, eyojtac tas syaltaxon eb' winh schecab' Dios chi', xchi winhaj Jehú chi'."
        },
        {
            "number": "12",
            "text": "--Maay, manh cojtacoclaj, al t'ayonh tas ix ul yal winh, xchi eb' winh. Ix tak'vi winhaj Jehú chi' t'a eb' winh: --Ix yal winh t'ayin icha tik: Ha Jehová tz'alan icha tik: Ha in tzach in sik'canel sreyaloc Israel ticnaic, xchi Jehová, xchi winh t'ayin, xchi winhaj Jehú chi'."
        },
        {
            "number": "13",
            "text": "Ixlajwi chi', junjun eb' winh ix yiq'uel sjucan pichul, ix slich'anem eb' winh t'a yalanh yoc winhaj Jehú b'aj b'achquiltac sq'uei. Ix laj spu'an sch'aac eb' winh, te chaanh ix yal eb' winh: Ha winhaj Jehú, reyxo winh, xchi eb' winh."
        },
        {
            "number": "14",
            "text": "Ha winhaj Jehú yuninal winhaj Josafat yixchiquin winhaj Nimsi, te chuk tas sna winh t'a yib'anh winhaj Joram. Ha winhaj Joram chi', aynhejoch winh yet' eb' yetisraelal scolanelta chonhab' Ramot t'a yol yic Galaad t'a yol sk'ab' winhaj Hazael sreyal Siria."
        },
        {
            "number": "15",
            "text": "Palta ayxo jaye' k'u sk'och winh t'a Jezreel yic syanhtan sb'a winh b'aj ix lajvi yuj eb' sirio chi' ayic ix yak'an oval winh yet' winhaj Hazael chi'. Ix yalan winhaj Jehú t'a eb' ajun yet'oc: Tato t'a val yel e gana tzin och e reyaloc, malaj junok mach tz'el t'a yol chonhab' tik yic wach' malaj mach sb'at alan jun ab'ix tik t'a eb' winh aj Jezreel, xchi winh."
        },
        {
            "number": "16",
            "text": "Ix q'ue winh t'a yol scarruaje yic oval, ix b'at winh t'a Jezreel b'aj van yanhtan sb'a winhaj Joram chi'. Aypaxek' winhaj Ocozías sreyal Judá ta', yujto ayk'och winh yil winhaj Joram chi'."
        },
        {
            "number": "17",
            "text": "Ayic ix yilanb'at winh ayq'ue t'a chaanh stanhvej chonhab' Jezreel chi' to van sjavi winhaj Jehú yet' jun nhilanh eb' soldado, ix el yav winh, ix yalan winh: --Ay juntzanh eb' soldado van sjavi, xchi winh. Yuj chi' ix yal winhaj Joram chi' icha tik: --B'atocab' junok winh soldado t'a yib'anh chej, yic b'at yil winh mach jun sjavi chi', sk'anb'anpax t'ay, tom t'a ak'ank'olal sjavi, xchi winh."
        },
        {
            "number": "18",
            "text": "Yuj chi' ix b'at jun winh soldado t'a yib'anh chej chi' yic b'at yil winh, ix yalan winh: --Ha winh rey tzin checancot in k'anb'ej t'ayach, tom ak'ank'olal tzach javi, xchi winh. Ix yalan winhaj Jehú chi' t'a winh: --Ha ach tik, malaj alan ic t'a jun tik, anhej to tzach och tzak'an vuuj, xchi winh. Axo ix yalanxi winh stanhvumal chonhab' chi' icha tik: --Ha winh checab' chi', ix k'och winh b'aj van sjavi eb' chi', palta malaj winh smeltzaji, xchi winh."
        },
        {
            "number": "19",
            "text": "Val t'a jun rato chi' ix checjib'at junxo winh soldado t'a yib'anh chej yuj winh rey chi'. Ix k'och winh soldado chi' t'a eb', ix yalan winh: --Ha winh rey tzin checancoti yic tzul in k'anb'an t'ayach, tom ak'ank'olal tzach javi, xchi winh. Ix yalan winhaj Jehú chi' t'a winh: --Ha ach tik, malaj alan ic t'a jun tik, anhej to tzach och tzak'an vuuj, xchi winh."
        },
        {
            "number": "20",
            "text": "Ix yalanxi winh stanhvumal chonhab' chi': --Anheja' junxo winh chi' ix k'och winh t'a eb', palta malaj winh smeltzaji. Ha mach sja t'a yol carruaje chi', ichato a winhaj Jehú yixchiquin winhaj Nimsi, yujto te locotac scot winh, ichataxon smodo, xchi winh."
        },
        {
            "number": "21",
            "text": "Yuj chi' ix yalan winhaj Joram chi': --Hak'uecoch nok' chej t'a in carruaje yic oval, xchi winh. Yuj chi' ix b'ochaj scarruaje winhaj Joram sreyal Israel chi' yet' pax yic winhaj Ocozías sreyal Judá. Ix b'at eb' winh junjun t'a yol scarruaje chi'. Ix b'at schaan winhaj Jehú chi' eb' winh. Ix schalaj sb'a eb' winh t'a lum sluum winhaj Nabot t'a yol yic Jezreel."
        },
        {
            "number": "22",
            "text": "Ayic ix yilan winhaj Joram chi' to a winhaj Jehú sk'ochi, ix yalan winh: --Ach Jehú, ¿tom t'a ak'ank'olal tzach javi? xchi winh. Ix yalan winhaj Jehú chi': --Tom ijan ak'ank'olal tzin javi yacb'an a ix a nun ix Jezabel, anheja' yak'anem sb'a ix t'a juntzanh sdiosal yet' t'a yajb'aalil, xchi winh."
        },
        {
            "number": "23",
            "text": "Yuj chi' ix meltzaj winhaj Joram chi', ix el lemnaj winh, ixto avajcan winh t'a winhaj Ocozías chi': --Ocozías, chamel jun tik, xchi winh."
        },
        {
            "number": "24",
            "text": "Yuj chi' a winhaj Jehú chi' yet' val yip winh ix sjulb'at sjul-lab' t'a winhaj Joram chi', aval t'a snanhal yich spatic winh ix ochi, ix k'axpaj t'a spixan winh. Yuj chi' ix telvi winh t'a yol scarruaje chi', ix cham winh."
        },
        {
            "number": "25",
            "text": "Ixlajwi chi' ix yalan winhaj Jehú chi' t'a winhaj Bidcar, winh skolwaj yet'oc: --Iq'uelta winh t'a yol scarruaje chi', tza yumancanb'at winh t'a yol smacb'encan winhaj Nabot aj Jezreel, yujto tzato in nacoti to a ach jun ved'nac ach ayic tzak'an onh och t'a spatic scarruaje winhaj Acab smam jun winh tik, ayic yalannaccan jun lolonel tik Jehová t'a yib'anh winhaj Acab chi' icha tik:"
        },
        {
            "number": "26",
            "text": "Ha evi vil schamel winhaj Nabot yet' eb' yuninal. Anheja' icha val chi' ol aj vak'an spak t'ayach t'a jun lugar tik, xchi Jehová. Yuj chi' iq'uelta snivanil winh chi', tza julancanb'at t'a lum sluumcan winhaj Nabot chi', yujto icha chi' ajnac yalan Jehová, xchi winhaj Jehú chi'."
        },
        {
            "number": "27",
            "text": "Ayic ix yilan winhaj Ocozías sreyal Judá tas ix uji chi', ix el lemnaj winh, ix b'atcan winh t'a sb'eal Bet-hagán, palta ix b'at winhaj Jehú chi' t'a spatic winh, ix yalan winh: --Milecpaxcham jun winh tik, xchi winh. Ix yamchaj winhaj Ocozías chi' yuj eb' t'a svitzal Gur t'a slak'anil Ibleam. Ata' ix lajvi winh t'a yol scarruaje chi' yuj eb', palta ixto yal yel winh, masanto ix k'och winh t'a Meguido. Ata' ix cham winh."
        },
        {
            "number": "28",
            "text": "Ixlajwi chi' ix ik'jib'at snivanil winh yuj eb' winh schecab' t'a Jerusalén t'a yol jun carruaje. Ix mucchaj winh b'aj mucan eb' smam yicham t'a schonhab' winhaj rey David."
        },
        {
            "number": "29",
            "text": "Ha winhaj Ocozías chi', ix schael yich winh yak'an reyal t'a Judá ayic yuxluchilxo ab'il yoch winhaj Joram yuninal winhaj Acab reyal t'a Israel."
        },
        {
            "number": "30",
            "text": "Ixlajwi chi', ix b'at winhaj Jehú chi' t'a Jezreel. Ayic ix yab'an ix Jezabel tas ix uji chi', ix yak'an uk' stitac sat ix, ix sjixb'an sjolom ix, ix elta t'anhan ix t'a jun ventena."
        },
        {
            "number": "31",
            "text": "Ayic ix k'och winhaj Jehú t'a ti' chonhab' chi', ix yalan ix t'a winh icha tik: --¿Vach'am a k'ool? Lajan ach yet' winhaj Zimri, ix a milcham winh ajalil, xchi ix."
        },
        {
            "number": "32",
            "text": "Ix q'ue q'uelan winhaj Jehú chi' t'a jun ventena chi', ix yalan winh: --¿Mach ayoch ved'oc? xchi winh. Ay chavanh oxvanh eb' winh munlajvum t'a yol spat ix, ix elta t'anhan eb' winh yila'."
        },
        {
            "number": "33",
            "text": "Ix yalan winhaj Jehú chi' t'a eb' winh: --Equec emta jun ix ix chi' t'a tik, xchi winh. Ix yecancot sutnaj ix eb' winh, ix laj och tzipnaj schiq'uil ix t'a sattac yich pat chi' yet' t'a nok' chej, haxo nok' chej chi' ix ek' t'a yib'anh snivanil ix chi' yet' scarruaje."
        },
        {
            "number": "34",
            "text": "Ixlajwi chi' ix b'at winhaj Jehú chi' vael. Ayic ix lajvi sva winh chi', ix yalan winh: --Ilec tas tzeyutej jun ix ix te chuk chi', yujnhej to yisil ix winh rey, yuj chi' mucchajocab' ix, xchi winh."
        },
        {
            "number": "35",
            "text": "Ayic ix b'at eb' winh smuc snivanil ix yalani, ix yilan eb' winh to axonhej sb'aquil sjolom ix, yoc ix yet' sk'ab' ix ayeq'ui."
        },
        {
            "number": "36",
            "text": "Axo ix paxta eb' winh, ix yalan eb' winh t'a winhaj Jehú tas yaji, ix yalan winh: --Icha tik ix aj yelk'och tas schecnac Jehová yal winhaj Elías aj Tisbe, winh schecab' to a nok' tz'i' ol chianb'at snivanil ix Jezabel t'a yol yic Jezreel."
        },
        {
            "number": "37",
            "text": "Ha snivanil ix chi', stza' nok' nok' ol ajcanb'atoc, yuj chi' yalxonhej b'aj ol kan t'a sattac lum lum t'a yol yic Jezreel, malaj mach ol alanoc: Ina b'aj mucan ix Jezabel tik, manh xchioc eb', xchi Jehová, xchican winhaj Elías chi', xchi winhaj Jehú chi'."
        }
    ]
}