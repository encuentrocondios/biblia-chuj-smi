{
    "chapter": "12",
    "verses": [
        {
            "number": "1",
            "text": "Ayic uquexo ab'il yoch vinhaj Jehú reyal d'a Israel, ix och vinhaj Joás chi' reyal d'a Judá. 40 ab'il ix yak' reyal vinh d'a Jerusalén. Sibia sb'i ix snun vinh, aj Beerseba ix."
        },
        {
            "number": "2",
            "text": "Masanil tas ix sk'ulej vinhaj Joás chi', te vach' d'a yichanh Jehová, yujto ix k'ayb'aj vinh yuj vinhaj sacerdote Joiada."
        },
        {
            "number": "3",
            "text": "Palta a b'aj syaq'uem sb'a anima d'a juntzanh lugar chaanh, maj yiq'uel-laj vinh, yuj chi' ixto yak'nhej silab' eb' anima yed' snhusan incienso eb' ta'."
        },
        {
            "number": "4",
            "text": "Ay jun k'ual ix yal vinhaj rey Joás chi' d'a eb' vinh sacerdote: --Molec q'uen tumin yed' q'uen ofrenda tz'ik'jicot d'a stemplo Jehová, q'uen yovalil syak' junjun anima yed' jantac q'uen ofrenda tonhej tz'el d'a sk'ol eb' yak'ani. Junjun ex ol eyak' q'uen tumin ol e cha chi' yuj sb'oji templo, xchi vinh d'a eb' vinh."
        },
        {
            "number": "5",
            "text": "Palta ayic ix el 23 ab'il yoch vinh reyal chi', manta jab'oc stemplo Jehová chi' sb'o eb' vinh sacerdote chi'."
        },
        {
            "number": "6",
            "text": "Yuj chi' ix avtaj vinhaj Joiada yed' juntzanhxo eb' vinh sacerdote yuj vinh, ix yalan vinh d'a eb' vinh: --¿Tas yuj manta jab'oc templo tic tze b'o'o? A ticnaic d'a quichanhb'at tic, manhxooc ex laj ol e cha q'uen tumin d'a eb' anima tic. A jantac q'uen tumin ol ak'joc, yovalil scan q'uen yic sb'oji templo chi', xchi vinh."
        },
        {
            "number": "7",
            "text": "Ix scha sk'ol eb' vinh sacerdote chi' to manhxooclaj eb' vinh schaan q'uen tumin chi', manhxa paxlaj yalan yic eb' vinh sb'oan stemplo Jehová chi'."
        },
        {
            "number": "8",
            "text": "Yuj chi' ix yik'cot jun caxa vinhaj Joiada chi', ix yolan smacul te' vinh, ix yak'ancan te' vinh d'a slak'anil altar d'a stojolal svach' mach tz'och d'a yol templo chi'. Aton ta' syaq'uem q'uen tumin eb' vinh sacerdote stanhvan sti' templo scha d'a eb' anima sk'och d'a templo chi'."
        },
        {
            "number": "9",
            "text": "Ayic syilan eb' vinh to nivanxo q'uen tumin chi' ay d'a yol te' caxa chi', sk'och jun vinh stz'ib'um vinh rey yed' vinh sat sacerdote chi', sb'isan q'uen tumin chi' eb' vinh. Slajvi chi' syak'anem q'uen eb' vinh d'a yol juntzanh mucuc."
        },
        {
            "number": "10",
            "text": "Ayic slajvi sb'isan q'uen chi' eb' vinh, syak'an q'uen eb' vinh d'a eb' vinh ayoch yilumaloc munlajel tas tz'aj sb'oxi templo chi', yic stupchaj eb' vinh snhican te te', eb' vinh tz'ilan sb'o munlajel chi',"
        },
        {
            "number": "11",
            "text": "eb' vinh albañil yed' eb' vinh b'oum q'ueen. Ix manchaj pax te te' yed' q'uen q'ueen mak'b'ilpojoc yic tz'och d'a munlajel chi'. Sk'anchajpax q'uen tumin chi' d'a juntzanhxo tas smanchaj yuj munlajel chi'."
        },
        {
            "number": "12",
            "text": "A q'uen tumin syik'b'at eb' d'a templo chi', max k'anchajlaj q'uen yic sb'ochaj juntzanh vaso, pultu, q'uen ik'lab'el stanhil b'aj tz'och sk'ak'al candil, q'uen nivac uk'ab' yed' trompeta yed' juntzanhxo yamk'ab' nab'a oro yed' plata."
        },
        {
            "number": "13",
            "text": "Palta a masanil q'uen tumin chi', a d'a eb' vinh ayoch d'a yib'anh yilan munlajel yic sb'oji stemplo Jehová chi', a d'a eb' vinh tz'ak'ji q'ueen."
        },
        {
            "number": "14",
            "text": "Maj ch'olb'itaj smunlajel eb' vinh schaan q'uen tumin chi', yic slaj stupan eb' vinh munlajvum eb' vinh, yujto te tz'acan syutej eb' vinh sb'oani."
        },
        {
            "number": "15",
            "text": "Axo pax q'uen tumin tz'ak'ji yuj spacoc mul yed' silab' tz'ak'chaj yuj stupchaj mul, max ak'jilaj q'ueen d'a templo chi', yujto yic eb' vinh sacerdote yaj q'ueen."
        },
        {
            "number": "16",
            "text": "A d'a jun tiempoal chi', a vinhaj Hazael sreyal Siria, ix javi vinh yak' oval d'a chonhab' Gat, ix yak'an ganar jun chonhab' chi' vinh, ix lajvi chi' ix cot vinh d'a sb'eal Jerusalén yak' oval."
        },
        {
            "number": "17",
            "text": "A vinhaj Joás sreyal Judá, ix smolb'ej jantac tas yak'nac eb' smam yicham vinh d'a stemplo Jehová, aton vinhaj Josafat, vinhaj Joram yed' vinhaj Ocozías. Ix smolb'anpax juntzanh tas yak'nac vinh d'a templo chi' yed' masanil q'uen oro ayxo ek' ta' yed' masanil tas ay d'a spalacio vinh. Masanil juntzanh chi' ix yak'b'at vinh d'a vinhaj Hazael chi', yuj chi' majxo yak'laj oval chi' d'a Jerusalén chi'."
        },
        {
            "number": "18",
            "text": "A jantacto yab'ixal vinhaj Joás yed' masanil tastac ix sk'ulej vinh, tz'ib'ab'ilcan b'aj aycan yab'ixal eb' vinh sreyal Judá."
        },
        {
            "number": "19",
            "text": "Ix smolb'an sb'a eb' vinh ayoch yajalil yed' vinhaj Joás chi', ix smol alan eb' vinh d'a spatic vinh. Ix smilancham vinh eb' vinh d'a jun pat b'aj mucb'il jun ch'olan d'a ti' b'e tz'emta d'a Sila."
        },
        {
            "number": "20",
            "text": "A eb' vinh ix milancham vinh chi', aton vinhaj Josacar yuninal vinhaj Simat yed' vinhaj Jozabad yuninal vinhaj Somer. Ayic ix cham vinh chi', ix mucji vinh d'a schonhab' vinhaj rey David. Axo vinh yuninal vinh scuchan Amasías ix ochcan reyal sq'uexuloc."
        }
    ]
}