{
    "chapter": "8",
    "verses": [
        {
            "number": "1",
            "text": "Ix yalan vinhaj Eliseo t'a ix aj Sunem, aton ix pitzvinacxi yune' yuj vinh, ix yalan vinh t'a ix icha tik: Ixic, b'at cajnajan t'a junocxo nación yet' eb' cajan t'a a pat, yujto ix yal Jehová to ol yak'cot junok niwan vejel t'a co nación tik, uque' ab'il ol yak'a', xchi vinh t'a ix."
        },
        {
            "number": "2",
            "text": "Yuj chi' ix sk'anab'ajej ix sb'ati, icha ix aj yalan vinh chi'. Ix b'atcan ix t'a yol smacb'en eb' filisteo. Uque' ab'il ix kan cajan ix ta'."
        },
        {
            "number": "3",
            "text": "Ixlajwi chi', ix paxta ix t'a smacb'en eb' filisteo chi'. Ix b'at ix t'a yichanh vinh sreyal Israel yic sk'ananxi spat ix yet' sluum."
        },
        {
            "number": "4",
            "text": "Van slolon vinh rey chi' yet' vinhaj Giezi schecab' vinhaj Eliseo chi', ix yalan vinh rey chi' t'a vinh icha tik: Al vab' masanil tastac satub'tac ix sk'ulej vinhaj Eliseo chi', xchi vinh."
        },
        {
            "number": "5",
            "text": "Ha val yic van yalan vinhaj Giezi chi' yab'ixal tas ix aj yak'anxi pitzvoc jun yune' jun ix ix chi' vinhaj Eliseo chi', ix javi ix yal yuj sluum yet' spat. Yuj chi' ix yalan vinhaj Giezi chi' t'a vinh rey chi' icha tik: --Mamin rey, aton val jun ix ix tik svala', aton jun yune' ix tik pitzvinacxi yuj vinhaj Eliseo chi', xchi vinh t'a vinh rey chi'."
        },
        {
            "number": "6",
            "text": "Ix sk'anb'an vinh rey chi' t'a ix, ix yalan jun ab'ix chi' ix t'a vinh. Ixlajwi chi' ix schecan junok eb' schecab' vinh rey chi' yic b'at ak'jixi smacb'en ix ix chi' yet' masanil sat avb'en ix el t'a lu'um yictax ix el ix t'a yol nación chi' masanto ix meltzajxi ix."
        },
        {
            "number": "7",
            "text": "Ay junel ix b'at vinhaj Eliseo t'a Damasco. Ha t'a jun pekti’ chi', te penaay vinhaj Ben-adad sreyal Siria. Ix alchaj t'a vinh to ix k'och vinh schecab' Jehová ta'."
        },
        {
            "number": "8",
            "text": "Yuj chi' ix yal vinh rey chi' t'a vinhaj Hazael schecab' icha tik: --Ik'b'at junok silab' tzach b'at il vinh schecab' Jehová chi'. Tza k'anan t'a vinh to sk'anb'ej vinh t'a Jehová chi' vuuj, tato olto in b'oxoc yuj jun yaelal tik, xchi vinh."
        },
        {
            "number": "9",
            "text": "Ix b'at vinhaj Hazael chi' yil vinhaj Eliseo chi'. Ix yik'anb'at silab' vinh, aton tas te wach' tz'el t'a Damasco chi', 40 nok' camello cuchjinac silab' chi'. Ayic ix k'och vinh t'a yichanh vinhaj Eliseo chi', ix yalan vinh: --Ha vinh a checab' aj Ben-adad sreyal Siria, a vinh tzin checancoti yic tzul in k'anb'an t'ayach, tom olto b'oxoc sk'ol vinh yuj jun yaelal ayoch t'ay, mato manhxo, xchi vinh."
        },
        {
            "number": "10",
            "text": "Ix tak'vi vinhaj Eliseo chi': --Ixic, tzalan t'a vinh to ol b'oxoc sk'ol vinh yuj jun yaelal chi', palta ix yal Jehová to ol chamxonhej vinh, xchi vinh."
        },
        {
            "number": "11",
            "text": "Ha val t'a jun rato chi', ix te och q'uelan vinhaj Eliseo chi' t'a sat vinhaj Hazael chi', masanto ix q'uixvi vinh. Ixlajwi chi' ix ok'q'ue vinh schecab' Dios chi'."
        },
        {
            "number": "12",
            "text": "Yuj chi' ix sk'anb'ej vinhaj Hazael chi' t'a vinh: --Mamin ¿tas yuj tzach oq'ui? xchi vinh. Ix tak'vi vinhaj Eliseo chi': --Vojtac val to ol ak' val chucal t'a eb' vetisraelal, ol ak'och sk'ak'al scuartel eb', ol a milancham eb' quelemtac t'a oval. Ol a milancham eb' cotac unin, ol a tecanelta yol sk'ol eb' ix yab'ix, xchi vinh."
        },
        {
            "number": "13",
            "text": "Ix yalan vinhaj Hazael t'a vinh icha tik: --Ha in tik te malaj jab'oc velk'ochi, lajan in icha junok nok' tz'i'. ¿Tas val ol aj in k'ulan tas icha chi'? xchi vinh. Ix tak'vi vinhaj Eliseo chi' t'a vinh: --Toxo ix yal Jehová t'ayin to a ach ol ach ochcan sreyaloc Siria tik, xchi vinh."
        },
        {
            "number": "14",
            "text": "Ixlajwi chi' ix spucan sb'a vinhaj Hazael chi' yet' vinhaj Eliseo chi', ix meltzaj vinh t'a vinh yajalil chi'. Ix sk'anb'an vinh rey chi' t'a vinh: --¿Tas xchi vinhaj Eliseo chi' t'ayach? xchi vinh. Ix tak'vi vinhaj Hazael chi' icha tik: --Ix yal vinh t'ayin tob' ol ach b'oxoc yuj jun a yaelal tik, xchi vinh."
        },
        {
            "number": "15",
            "text": "Axo t'a junxo k'u, ix sch'ayan jun k'apac k'apac pim vinhaj Hazael chi', ix b'at yak'anb'at k'apac vinh t'a sat vinh rey chi', ix tup yic vinh. Icha chi' ix aj scham vinh rey chi'. Axo vinhaj Hazael chi' ix ochcan reyal sq'uexuloc vinh."
        },
        {
            "number": "16",
            "text": "Ayic oyexo ab'il yoch vinhaj Joram yuninal vinhaj Acab reyal t'a Israel, ix schaanel yich vinhaj Joram yuninal vinhaj Josafat yak'an reyal t'a Judá."
        },
        {
            "number": "17",
            "text": "Ha vinhaj Joram chi', 32 ab'il sq'uinal vinh ayic ix schaanel yich vinh yak'an reyal chi'. Vajxaque' ab'il ix yak' reyal vinh t'a Jerusalén."
        },
        {
            "number": "18",
            "text": "Palta ha' sb'eyb'al eb' vinh sreyal Israel yet' sb'eyb'al eb' yinhtilal vinhaj Acab chi' ix sb'eyb'alej vinh, yujto ix yik' ix yisil vinhaj Acab chi' vinh yetb'eyumoc. Yuj chi', te chuc tas ix sk'ulej vinh t'a yichanh Jehová."
        },
        {
            "number": "19",
            "text": "Palta maj yal-laj sk'ol Jehová ix satel Judá, yujto yak'naccan sti' t'a vinhaj rey David schecab' to ol ochnhejcan yinhtilal vinh reyal."
        },
        {
            "number": "20",
            "text": "Ha t'a stiempoal vinhaj Joram chi', ayic ix yak'an reyal vinh, ix yiq'uel sb'a eb' aj Edom t'a yalanh smandar chonhab' Judá, ix yak'anoch sreyal eb' t'a yol yico'."
        },
        {
            "number": "21",
            "text": "Yuj chi' ix b'at vinhaj Joram chi' yet' masanil scarruaje yak' oval yet' eb' aj Edom chi' t'a Zair, palta a eb' aj Edom chi', ix oymaj eb' t'a spatic vinh yet' eb' yajal yaj t'a scarruaje vinh yic oval. Axo t'ak'walil ix q'ue van vinh, ix yak'an oval vinh yet' eb' edomita chi'. Icha chi' ix aj scolanel sb'a vinh t'a yol sk'ab' eb', a eb' soldado vinh chi', ix paxcan eb' t'a spat."
        },
        {
            "number": "22",
            "text": "Atax ta' ix yiquej sb'a eb' aj Edom chi'. Anheja' pax t'a jun pekti’ chi' ix yiq'uel sb'a chonhab' Libna t'a Judá chi'."
        },
        {
            "number": "23",
            "text": "Ha jantacto yab'ixal vinhaj Joram chi' yet' tastac ix sk'ulej vinh, tz'ib'ab'ilcan b'aj aycan yab'ixal eb' vinh sreyal Judá."
        },
        {
            "number": "24",
            "text": "Ayic ix cham vinhaj Joram chi', ix mucji snivanil vinh b'aj mucan eb' smam yicham, aton t'a schonhab' vinhaj David. Axo vinhaj Ocozías vinh yuninal vinh ix ochcan reyal sq'uexuloc."
        },
        {
            "number": "25",
            "text": "Ayic slajchavil ab'il yoch vinhaj Joram yuninal vinhaj Acab reyal t'a Israel, ix schaanel yich vinhaj Ocozías yak'an reyal t'a Judá."
        },
        {
            "number": "26",
            "text": "Ha vinhaj Ocozías chi', 22 ab'il sq'uinal vinh ayic ix och vinh reyal chi', jun ab'il ix yak' reyal vinh t'a Jerusalén. Atalía sb'i ix snun vinh, yixchiquin ix vinhaj Omri sreyal Israel."
        },
        {
            "number": "27",
            "text": "Ha vinhaj Ocozías chi', a sb'eyb'al vinhaj Acab ix sb'eyb'alej vinh, te chuc tas ix sk'ulej vinh t'a yichanh Jehová, yujto smam icham vinhaj Acab chi' vinh."
        },
        {
            "number": "28",
            "text": "Ha vinhaj Ocozías chi', junnhej ix yutej spensar vinh yet' vinhaj Joram yuninal vinhaj Acab, ix yak'an oval eb' vinh t'a Ramot t'a yol yic Galaad yet' vinhaj Hazael sreyal Siria, palta ix lajvi vinhaj Joram chi' yuj eb' sirio chi'."
        },
        {
            "number": "29",
            "text": "Yuj chi' ix k'ochcan vinh t'a Jezreel yic syanhtan sb'a vinh b'aj ix echnaj yuj eb' sirio chi'. Ix k'och vinhaj Ocozías chi' yil vinh yujto ya yaj vinh."
        }
    ]
}