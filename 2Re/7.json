{
    "chapter": "7",
    "verses": [
        {
            "number": "1",
            "text": "Ix lajvi chi' ix yalan vinhaj Eliseo chi' icha tic: --Ab'ec val tas syal Jehová: A q'uik'an yab' icha tic, a d'a spuertail Samaria tic, a junoc almul ixim harina, jun ciclo plata stojol ixim. Chab' almul pax ixim cebada d'a jun ciclo q'ueen, xchi Jehová, xchi vinh."
        },
        {
            "number": "2",
            "text": "Ix tak'vi jun vinh stanhvan vinh rey chi' icha tic: --Vach'chom sjacvi sventenail satchaanh yuj Jehová, palta max ujilaj icha tzal chi', xchi vinh. Ix tak'vi vinhaj Eliseo chi': --Olto il val jun chi', palta manhxo ol a valaj ixim, xchi vinh."
        },
        {
            "number": "3",
            "text": "A d'a jun tiempoal chi', ay chanhvanh eb' vinh ayoch lepra d'ay, ayel eb' vinh d'a stiel chonhab' chi', ix yal-lan eb' vinh d'ay junjun: --¿Tas val sco k'ulej d'a tic? Tonhej k'ojan onh em co tanhvan cham co b'a."
        },
        {
            "number": "4",
            "text": "Tato tzonh och d'a yol chonhab' tic, yovalil tzonh cham yuj vejel. Tato tzonh can k'ojan d'a tic, yovalil ol onh champaxoc. A ticnaic coyec d'a scampamento eb' sirio, talaj tzonh yak' nivank'olal eb', max onh smil-laj eb'. Tato maay jun, toxonton yic chamel caji, xchi eb' vinh."
        },
        {
            "number": "5",
            "text": "Ayic numnonxo sq'uik'b'i, ix b'at eb' vinh d'a scampamento eb' sirio chi'. Axo ix k'och eb' vinh, ix yilan eb' vinh manhxa junoc mach ayeq'ui."
        },
        {
            "number": "6",
            "text": "Yujto a Jehová ix ak'an yab' eb' soldado sirio sk'anh yek' carruaje yed' nok' chej yed' pax jun nivan nhilanh soldado. A yalan eb' sirio chi' to a vinh sreyal eb' israel ix tupan eb' vinh sreyal hitita yed' vinh sreyal Egipto yic syak'an oval yed' eb' yalani."
        },
        {
            "number": "7",
            "text": "Yuj chi' ayic van sq'uik'b'i ix b'at eb' elelal, ix yactancan scampamento eb' yed' smantiado yed' nok' chej yed' scarruaje eb'. Anhej eb' ix scol sb'a."
        },
        {
            "number": "8",
            "text": "Ayic ix k'och eb' vinh ayoch lepra chi' d'ay d'a stitac campamento chi', ix och eb' vinh d'a yol junoc mantiado, ix va eb' vinh, ix yuk'an a' eb' vinh. Ix yik'anelta q'uen oro eb' vinh, q'uen plata yed' pichul, ix b'at eb' vinh sk'ub'ejeli. Ix lajvi chi' ix meltzaj eb' vinh, ix ochxi eb' vinh d'a yol junxo mantiado, ix yik'anelta eb' vinh tastac ay d'a yool, ix b'atxi eb' vinh sk'ub'ejeli."
        },
        {
            "number": "9",
            "text": "Ix laj yalan eb' vinh d'ay junjun: --Manh vach'oc jun van co k'ulan tic. A ticnaic smoj val quik'anb'at ab'ix, palta ichnhejta' cajeq'ui. Tato sco tanhvej, ato q'uik'an b'at cala', ay ta tas scot d'a quib'anh. Vach' to b'at calec d'a vinh rey, xchi eb' vinh."
        },
        {
            "number": "10",
            "text": "Yuj chi' ix b'at eb' vinh, ix yavtan eb' vinh stanhvumal sti' chonhab' chi' eb' vinh, ix yalan eb' vinh icha tic: --Ix onh xid'ek' d'a scampamento eb' sirio, manhxa junoc mach ayeq'ui, manhxa junoc mach scab' sloloni, axonhej nok' chej yed' nok' b'uru etzjab'cani. Axo smantiado eb', icha ix aj sb'oancan eb', icha chi' yajcani."
        },
        {
            "number": "11",
            "text": "Ix b'at eb' vinh stanhvumal sti' chonhab' chi' yavtej eb' vinh stanhvan spalacio vinh rey."
        },
        {
            "number": "12",
            "text": "Ix alji yab' vinh rey chi', yuj chi' ix q'ue vaan vinh d'ak'valil chi', ix yalan vinh d'a eb' vinh ayoch d'a opisio yed'oc: --Ol val d'ayex tas snib'ej eb' sirio chi' tzonh yutej, yujto yojtac eb' to van co cham yuj vejel, yuj chi' ix yactejcan scampamento eb' chi', ix sk'ub'anel sb'a eb' d'a caltac te', yuj chi' tato tzonh el d'a spatiquel chonhab' tic, ol onh syam eb' d'a pitzanil, axo yochcancot eb' d'a yol chonhab' tic, xchi vinh rey chi'."
        },
        {
            "number": "13",
            "text": "Ix yalan junoc eb' vinh schecab' vinh icha tic: --B'atocab' jayvanhoc vinac yila' yed' ovanhoc nok' chej ayto ek' tic, ol quilani tas ix uji chi'. Tato scham eb', mato maay, lajannhej, yujto ay smay b'aj sb'at eb' chi', ay pax smay d'a tic, xchi vinh checab' chi'."
        },
        {
            "number": "14",
            "text": "Yuj chi' ix yik'b'at chab' carruaje eb' yed' nok' chej, ix checjib'at eb' yuj vinh rey chi', yic b'at yil eb' b'ajtil ix b'at eb' sirio chi'. Ix yalan vinh d'a eb' icha tic: B'at ilec tas val yaji, xchi vinh."
        },
        {
            "number": "15",
            "text": "Ix b'at tzak'an eb' d'a yoclem eb' sirio chi', masanto ix k'och eb' d'a a' Jordán. Ix yilan eb' to aycan spichul eb' d'a yoltac b'e yed' syamk'ab' eb' ayic van yel eb' scol sb'a yalani. Elanhchamel ix meltzaj eb' checab' chi', ix ul yalan eb' d'a vinh rey chi' tas ix yil eb' chi'."
        },
        {
            "number": "16",
            "text": "Ix lajvi chi' ix elta masanil eb' anima d'a yol chonhab' chi', ix yik'anelta masanil tastac ay d'a yol scampamento eb' sirio chi' eb', ix yik'ancot eb'. Ix elk'och icha ix aj yalan Jehová, a jun almul ixim harina, jun ciclo plata stojol ixim. Chab' almul pax ixim cebada d'a jun ciclo plata chi'."
        },
        {
            "number": "17",
            "text": "Ix yalan vinh rey d'a vinh stanhvumal to scan vinh stanhvej spuertail chonhab' chi', palta ix b'at eb' anima d'a yib'anh vinh, ix telvican vinh d'a scal yoc eb', ix cham vinh, icha ix aj yalan vinhaj Eliseo schecab' Dios d'a vinh ayic ix xid'ek' vinh rey lolonel yed' vinhaj Eliseo chi'."
        },
        {
            "number": "18",
            "text": "Ix elk'och icha ix aj yalan vinhaj Eliseo chi' to a d'a spuertail chonhab' Samaria yab' icha tic q'uik'an, schonhchaj ixim harina, a jun almul ixim, jun ciclo plata stojol. Chab' almul pax ixim cebada d'a jun ciclo q'ueen, xchi vinh."
        },
        {
            "number": "19",
            "text": "Axo jun vinh stanhvumal vinh rey chi', ix tak'vi vinh d'a vinh schecab' Dios chi': Vach'chom sjacvi sventenail satchaanh yuj Jehová, palta max ujilaj icha tzal chi', xchi vinh. Ix tak'vi vinhaj Eliseo: Olto il val jun chi', palta manhxo ol a valaj ixim, xchi vinh."
        },
        {
            "number": "20",
            "text": "Ichaton chi' ix aji, yujto a eb' anima ix tek'ancham vinh d'a spuertail chonhab' chi'."
        }
    ]
}