{
    "chapter": "7",
    "verses": [
        {
            "number": "1",
            "text": "Ixlajwi chi' ix yalan winhaj Eliseo chi' icha tik: --Ab'ec wal tas syal Jehová: Ha k'ik'an yab' icha tik, ha t'a spuertail Samaria tik, a junok almul ixim harina, jun ciclo plata stojol ixim. Chab' almul pax ixim cebada t'a jun ciclo k'een, xchi Jehová, xchi winh."
        },
        {
            "number": "2",
            "text": "Ix tak'wi jun winh stanhwan winh rey chi' icha tik: --Wach'chom sjacwi swentenail satcha’anh yuj Jehová, palta max ujilaj icha tzal chi', xchi winh. Ix tak'wi winhaj Eliseo chi': --Olto il wal jun chi', palta manhxo ol a walaj ixim, xchi winh."
        },
        {
            "number": "3",
            "text": "Ha t'a jun pekti’ chi', ay chanhwanh heb' winh ayoch lepra t'ay, ayel heb' winh t'a stiel chonhab' chi', ix yal-lan heb' winh t'ay junjun: --¿Tas wal sco k'ulej t'a tik? Tonhej k'ojan onh em ko tanhwan cham ko b'a."
        },
        {
            "number": "4",
            "text": "Tato tzonh och t'a yol chonhab' tik, yowalil tzonh cham yuj wejel. Tato tzonh kan k'ojan t'a tik, yowalil ol onh champaxoc. Ha ticnaik coyec t'a scampamento heb' sirio, talaj tzonh yak' niwank'olal heb', max onh smil-laj heb'. Tato maay jun, toxonton yic chamel caji, xchi heb' winh."
        },
        {
            "number": "5",
            "text": "Ayic numnonxo sq'uik'b'i, ix b'at heb' winh t'a scampamento heb' sirio chi'. Axo ix k'och heb' winh, ix yilan heb' winh manhxa junok mach ayeq'ui."
        },
        {
            "number": "6",
            "text": "Yujto a Jehová ix ak'an yab' heb' soldado sirio sk'anh yek' carruaje yet' nok' chej yet' pax jun niwan nhilanh soldado. Ha yalan heb' sirio chi' to a winh sreyal heb' israel ix tupan heb' winh sreyal hitita yet' winh sreyal Egipto yic syak'an owal yet' heb' yalani."
        },
        {
            "number": "7",
            "text": "Yuj chi' ayic wan sq'uik'b'i ix b'at heb' elelal, ix yactancan scampamento heb' yet' smantiado yet' nok' chej yet' scarruaje heb'. Anhej heb' ix scol sb'a."
        },
        {
            "number": "8",
            "text": "Ayic ix k'och heb' winh ayoch lepra chi' t'ay t'a stitac campamento chi', ix och heb' winh t'a yol junok mantiado, ix wa heb' winh, ix yuk'an ha' heb' winh. Ix yik'anelta k'een oro heb' winh, k'een plata yet' pichul, ix b'at heb' winh sk'ub'ejeli. Ixlajwi chi' ix meltzaj heb' winh, ix ochxi heb' winh t'a yol junxo mantiado, ix yik'anelta heb' winh tastac ay t'a yool, ix b'atxi heb' winh sk'ub'ejeli."
        },
        {
            "number": "9",
            "text": "Ix laj yalan heb' winh t'ay junjun: --Manh wach'oc jun wan ko k'ulan tik. Ha ticnaik smoj wal quik'anb'at ab'ix, palta ichnhejta' cajeq'ui. Tato sco tanhwej, ato k'ik'an b'at cala', ay ta tas scot t'a quib'anh. Wach' to b'at calec t'a winh rey, xchi heb' winh."
        },
        {
            "number": "10",
            "text": "Yuj chi' ix b'at heb' winh, ix yavtan heb' winh stanhwumal sti' chonhab' chi' heb' winh, ix yalan heb' winh icha tik: --Ix onh xid'ek' t'a scampamento heb' sirio, manhxa junok mach ayeq'ui, manhxa junok mach scab' sloloni, axonhej nok' chej yet' nok' b'uru etzjab'cani. Axo smantiado heb', icha ix aj sb'oancan heb', icha chi' yajcani."
        },
        {
            "number": "11",
            "text": "Ix b'at heb' winh stanhwumal sti' chonhab' chi' yavtej heb' winh stanhwan spalacio winh rey."
        },
        {
            "number": "12",
            "text": "Ix alji yab' winh rey chi', yuj chi' ix k'e waan winh t'ak'walil chi', ix yalan winh t'a heb' winh ayoch t'a opisio yet'oc: --Ol wal t'ayex tas snib'ej heb' sirio chi' tzonh yutej, yujto yojtac heb' to wan ko cham yuj wejel, yuj chi' ix yaktejcan scampamento heb' chi', ix sk'ub'anel sb'a heb' t'a caltac te', yuj chi' tato tzonh el t'a spatiquel chonhab' tik, ol onh syam heb' t'a pitzanil, haxo yochcancot heb' t'a yol chonhab' tik, xchi winh rey chi'."
        },
        {
            "number": "13",
            "text": "Ix yalan junok heb' winh schecab' winh icha tik: --B'atocab' jaywanhoc winak yila' yet' owanhoc nok' chej ayto ek' tik, ol quilani tas ix uji chi'. Tato scham heb', mato maay, lajannhej, yujto ay smay b'aj sb'at heb' chi', ay pax smay t'a tik, xchi winh checab' chi'."
        },
        {
            "number": "14",
            "text": "Yuj chi' ix yik'b'at chab' carruaje heb' yet' nok' chej, ix checjib'at heb' yuj winh rey chi', yic b'at yil heb' b'ajtil ix b'at heb' sirio chi'. Ix yalan winh t'a heb' icha tik: B'at ilec tas wal yaji, xchi winh."
        },
        {
            "number": "15",
            "text": "Ix b'at tzak'an heb' t'a yoclem heb' sirio chi', masanto ix k'och heb' t'ha ha' Jordán. Ix yilan heb' to aycan spichul heb' t'a yoltac b'e yet' syamk'ab' heb' ayic wan yel heb' scol sb'a yalani. Elanhchamel ix meltzaj heb' checab' chi', ix ul yalan heb' t'a winh rey chi' tas ix yil heb' chi'."
        },
        {
            "number": "16",
            "text": "Ixlajwi chi' ix elta masanil heb' anima t'a yol chonhab' chi', ix yik'anelta masanil tastac ay t'a yol scampamento heb' sirio chi' heb', ix yik'ancot heb'. Ix elk'och icha ix aj yalan Jehová, a jun almul ixim harina, jun ciclo plata stojol ixim. Chab' almul pax ixim cebada t'a jun ciclo plata chi'."
        },
        {
            "number": "17",
            "text": "Ix yalan winh rey t'a winh stanhwumal to skan winh stanhwej spuertail chonhab' chi', palta ix b'at heb' anima t'a yib'anh winh, ix telwican winh t'a skal yoc heb', ix cham winh, icha ix aj yalan winhaj Eliseo schecab' Dios t'a winh ayic ix xid'ek' winh rey lolonel yet' winhaj Eliseo chi'."
        },
        {
            "number": "18",
            "text": "Ix elk'och icha ix aj yalan winhaj Eliseo chi' to ha t'a spuertail chonhab' Samaria yab' icha tik k'ik'an, schonhchaj ixim harina, a jun almul ixim, jun ciclo plata stojol. Chab' almul pax ixim cebada t'a jun ciclo k'een, xchi winh."
        },
        {
            "number": "19",
            "text": "Axo jun winh stanhwumal winh rey chi', ix tak'wi winh t'a winh schecab' Dios chi': Wach'chom sjacwi swentenail satcha’anh yuj Jehová, palta max ujilaj icha tzal chi', xchi winh. Ix tak'wi winhaj Eliseo: Olto il wal jun chi', palta manhxo ol a walaj ixim, xchi winh."
        },
        {
            "number": "20",
            "text": "Ichaton chi' ix aji, yujto a heb' anima ix tek'ancham winh t'a spuertail chonhab' chi'."
        }
    ]
}