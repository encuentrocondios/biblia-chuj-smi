{
    "chapter": "21",
    "verses": [
        {
            "number": "1",
            "text": "Ha winhaj Manasés chi', 12 ab'il sk'inal winh ayic ix schaanel yich winh yak'an reyal, 55 ab'il ix yak' reyal chi' winh t'a Jerusalén. Hepsiba sb'i ix snun winh."
        },
        {
            "number": "2",
            "text": "Te chuk tas ix sk'ulej winh t'a yichanh Jehová. Ha masanil chukal sb'eyb'alej juntzanh nación ix yiq'uel Jehová t'a yichanh eb' israel, a ix sb'eyb'alej winh."
        },
        {
            "number": "3",
            "text": "Ix schecan winh to sb'ojixiq'ue juntzanh lugar chaanh b'aj tz'och ejmelal, juntzanh ix schec winhaj Ezequías mak'jipojoc. Ix sb'oanxiq'ue altar yic Baal winh, ix sb'oanpaxq'ue jun yechel Asera winh, icha sk'ulejnac winhaj Acab sreyal Israel. Ix och winh ejmelal t'a q'uen k'anal."
        },
        {
            "number": "4",
            "text": "Ix sb'oanpaxq'ue juntzanh altar winh t'a yol stemplo Jehová, aton t'a jun lugar yalnac Jehová icha tik: Ha t'a jun templo t'a Jerusalén ol och ejmelal t'ayin, xchi."
        },
        {
            "number": "5",
            "text": "Ay juntzanhxo altar ix sb'oq'ue winh t'a chab' yamaq'uil stemplo Jehová, yic tz'och winh ejmelal t'a juntzanh q'uen k'anal."
        },
        {
            "number": "6",
            "text": "Anhejtona' ix snhusanpaxtz'a yuninal winh silab'il t'a junok sdiosal chi'. Ix sk'anb'an sb'a winh t'a eb' ajb'aal, t'a eb' ajchum, t'a eb' naumel lolonel. Ix sk'anb'anpax sb'a winh t'a eb' tz'awtan spixan eb' chamnac. Te chuk tas ix sk'ulej winh, yuj chi' ix stzuntzejcot yoval sk'ool Jehová winh t'a yib'anh."
        },
        {
            "number": "7",
            "text": "Ix yak'paxoch jun te' yechel Asera winh t'a yol stemplo Jehová, aton jun templo chi' yalnaccan Jehová t'a winhaj David yet' t'a winh yuninal aton winhaj Salomón icha tik: Ha t'a in templo t'a Jerusalén, jun chonhab' ix in sik'canel t'a skal masanil chonhab' t'a yol smacb'en Israel tik, a t'ay ol in cajnaj t'a junelnhej."
        },
        {
            "number": "8",
            "text": "Tato ol sk'anab'ajej masanil in checnab'il eb' eyetchonhab' yet' in cachnab'il yet' pax in k'ayb'ub'al in checnac yal winh in checab' aj Moisés t'a eb', manhxo ol viq'uel eb' t'a sat jun lum lum vak'nac t'a e mam eyicham, xchi Jehová."
        },
        {
            "number": "9",
            "text": "Palta maj scha yab' juntzanh chi' eb'. Ha val winh rey chi' ix cuchb'an eb' t'a chukal chi'. Ek'b'al chukal ix sk'ulej eb' t'a yichanh juntzanh nación satb'ilel yuj Jehová t'a yichanh eb' smam yicham eb' t'a peca'."
        },
        {
            "number": "10",
            "text": "Yuj chi' ix yal Jehová t'a eb' schecab':"
        },
        {
            "number": "11",
            "text": "Ha winhaj Manasés chi', a tas te yajb'entac sk'ulej winh t'a vichanh, yelxo val ek'b'al chukal sk'ulej winh t'a yichanh eb' amorreo, eb' ek'nac t'a yalanhtaxo. Scuchb'an eb' yetchonhab' winh t'a chukal yic tz'och eb' ejmelal t'a juntzanh yechel."
        },
        {
            "number": "12",
            "text": "Yuj chi' a in Jehová sDiosal Israel swal icha tik: Ol vik'cot yaelal t'a yib'anh Jerusalén yet' t'a yib'anh Judá tik, ol te sat sk'ol eb' ol ab'anoc."
        },
        {
            "number": "13",
            "text": "Ol vak'och yaelal t'a yib'anh Jerusalén tik icha ix vutej Samaria yet' eb' yinhtilal winhaj Acab. Ol viq'uel masanil eb' anima cajan t'ay, lajan ol ajkan icha junok uk'ab' ayic slajvi sb'icchaji nhojan tz'ajcani."
        },
        {
            "number": "14",
            "text": "Axo jayvanhocxo eb' in chonhab' tik, ol vactejcan eb', ol vak'canoch eb' t'a yol sk'ab' eb' ajk'ool, yic wach' ol ik'chajek' masanil tastac ay t'a eb'."
        },
        {
            "number": "15",
            "text": "Yictax vik'annaquelta eb' smam yicham eb' t'a Egipto, stzuntzejnhejcot yoval in k'ool eb' yuj chukal sk'ulej eb' t'a vichanh, xchi t'a eb' schecab'."
        },
        {
            "number": "16",
            "text": "Ix te cuchb'aj val eb' aj Judá yuj winhaj Manasés chi' t'a chukal t'a yichanh Jehová. Tzijtum pax eb' anima malaj smul ix smilcham winh, ix laj b'ey schiq'uil eb' smasanil t'a smacb'en Jerusalén."
        },
        {
            "number": "17",
            "text": "Ha jantacto yab'ixal winhaj Manasés chi' yet' tastac ix sk'ulej winh yet' jantac smul winh ix ochi, tz'ib'ab'ilcan b'aj aycan yab'ixal eb' winh sreyal Judá."
        },
        {
            "number": "18",
            "text": "Ayic ix cham winh, ha t'a scaltac te' avb'en te' yic winhaj Uza t'a sti' spalacio winh ix mucchaji. Axo winhaj Amón yuninal winh ix ochcan reyal sq'uexuloc."
        },
        {
            "number": "19",
            "text": "Ha winhaj Amón chi', 22 ab'il sk'inal winh ayic ix och winh reyal t'a Judá. Chab' ab'il ix yak' reyal winh t'a Jerusalén. Mesulemet sb'i ix snun winh, yisil ix winhaj Haruz aj Jotba."
        },
        {
            "number": "20",
            "text": "Te chuk tas ix sk'ulej winh t'a yichanh Jehová icha sk'ulejnac winhaj Manasés smam winh."
        },
        {
            "number": "21",
            "text": "Ha sb'eyb'al winh smam winh chi' ix sb'eyb'alej, ix och winh ejmelal t'a juntzanh yechel b'aj ochnac winh smam winh chi' ejmelal."
        },
        {
            "number": "22",
            "text": "Icha chi' ix aj spaticanel Jehová Dios winh, aton sDiosal eb' smam yicham winh. Maj sk'anab'ajejlaj schecnab'il Jehová winh."
        },
        {
            "number": "23",
            "text": "Ha eb' winh ayoch yajalil yet' winh, ix meltzajoch eb' winh ajk'olal t'a winh, ix miljicham winh yuj eb' winh t'a yol spalacio."
        },
        {
            "number": "24",
            "text": "Yuj chi', haxo eb' aj Judá ix milancham eb' winh ix milancham winh rey chi', haxo winhaj Josías yuninal winh ix yak'och eb' reyal sq'uexuloc. Ha jantacto yab'ixal winhaj Amón yet' tastac ix sk'ulej, tz'ib'ab'ilcan b'aj aycan yab'ixal eb' winh sreyal Judá. Ayic ix cham winh, ha t'a scaltac te' avb'en te' yic winhaj Uza ix mucji winh."
        }
    ]
}