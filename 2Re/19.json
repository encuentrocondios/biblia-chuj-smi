{
    "chapter": "19",
    "verses": [
        {
            "number": "1",
            "text": "Ayic ix yab'an vinhaj rey Ezequías tas ix alchaj chi', ix stzilchitanb'at spichul vinh. Ix yak'anoch spichul vinh yic cusk'olal, ix b'at lesalvoc vinh d'a yol stemplo Jehová."
        },
        {
            "number": "2",
            "text": "Ix schecanb'at vinhaj Eliaquim vinh, vinhaj Sebna yed' pax eb' vinh yajal eb' vinh sacerdote. Ayoch pichul yic cusk'olal yuj eb' vinh. Ix b'at eb' vinh yil vinh schecab' Dios, aton vinhaj Isaías yuninal vinhaj Amoz."
        },
        {
            "number": "3",
            "text": "Ix b'at yalan eb' vinh tas syal vinh rey: A ticnaic ayonh och d'a yaelal, d'a cusk'olal yed' d'a q'uixvelal. Icha junoc ix ix van sb'o sk'ol yuj unin, manhxa jab'oc yip scani, icha val chi' caj ticnaic."
        },
        {
            "number": "4",
            "text": "Comonoc val ix yab' Jehová co Diosal tas ix yal jun vinh schecab' vinh sreyal Asiria ayic ix b'uchvaj vinh d'a co Diosal pitzan. Comonoc tz'ak'jioch yaelal d'a yib'anh vinh yuj Jehová, yuj tas ix yal chi'. Lesalvanh cuuj mach onh ayonh to ek' tic, xchicot vinhaj Ezequías, xchi eb' vinh."
        },
        {
            "number": "5",
            "text": "Ayic ix yab'an vinhaj Isaías tas ix yal eb' vinh schecab' vinhaj Ezequías chi',"
        },
        {
            "number": "6",
            "text": "ix schecanxib'at eb' vinh vinh yal d'a vinh rey icha tic: Icha val tic yalan Jehová: Manh ex xiv yuj tas ix yal jun vinh schecab' vinh sreyal Asiria chi', te chuc tas ix yal vinh d'ayin, max yal-laj in colvaj yalan vinh."
        },
        {
            "number": "7",
            "text": "A in svala' to ol vak'och jun xivk'olal d'a vinh, yuj chi' ayic ol yab'an junoc ab'ix vinh, ol meltzaj vinh d'a schonhab', ata' ol vak' miljoccham vinh, xchi Jehová, xchib'at vinhaj Isaías chi'."
        },
        {
            "number": "8",
            "text": "Ix yab'an vinh sat yajalil eb' soldado yic Asiria to manhxo ayoc ek' vinh sreyal Asiria chi' d'a chonhab' Laquis. Yuj chi' ix meltzaj vinh, ix schalan sb'a vinh yed' vinh rey chi' d'a chonhab' Libna, van yak'an oval vinh yed' jun chonhab' chi'."
        },
        {
            "number": "9",
            "text": "Ata' ix yab' vinh rey chi' yalji to a vinhaj Tirhaca sreyal Etiopía van scot yed' eb' soldado ul yak' oval yed' vinh. Yuj chi' ix schecxicot schecab' vinh d'a vinhaj rey Ezequías chi'."
        },
        {
            "number": "10",
            "text": "Ix yalancot vinh icha tic: A a Diosal tz'alan d'ayach to manh ol ak'jococh Jerusalén d'a yol in k'ab', palta manh ak' musansatil a b'a yuj tas syal a Diosal chi' d'ayach."
        },
        {
            "number": "11",
            "text": "Tecan ix ab'i tas ix aj co satanel juntzanhxo nación a onh sreyal onh Asiria tic, ¿tom ol yal a colji yuj a Diosal chi' a naani?"
        },
        {
            "number": "12",
            "text": "¿Tocval ix colji eb' anima yuj sdiosal d'a yol sk'ab' eb' in mam vicham? Aton eb' aj Gozán, eb' aj Harán, eb' aj Resef eb' aj Bet-edén cajan d'a Telasar, ix satjiel eb'."
        },
        {
            "number": "13",
            "text": "¿B'ajtil ay vinh sreyal chonhab' Hamat, Arpad, Sefarvaim, Hena yed' Iva? xchicot vinh sreyal Asiria chi'."
        },
        {
            "number": "14",
            "text": "Ix schaan jun carta vinhaj rey Ezequías chi' b'aj tz'ib'ab'il juntzanh lolonel ix alchaj chi'. Ix yilan vinh. Ix lajvi chi' ix b'at vinh d'a stemplo Jehová, ix xuyanel jun carta chi' vinh d'a yichanh Jehová chi'."
        },
        {
            "number": "15",
            "text": "Ix lesalvi vinh icha tic: Mamin Jehová, ach co Diosal a onh israel onh tic, ayach ek' d'a scal snanhal querubín, a achnhej Dios ach d'a yib'anh masanil nación d'a yolyib'anhq'uinal tic. A ach ix a b'o satchaanh yed' lum luum tic."
        },
        {
            "number": "16",
            "text": "Mamin Jehová, cotanh q'uelan d'ayin, tzab'an tas ix yalcot vinhaj Senaquerib d'ayin. Ach Dios pitzan, ix te b'uchvaj vinh d'ayach."
        },
        {
            "number": "17",
            "text": "Val yel tzijtum nación satnacxoel yuj eb' vinh sreyal Asiria chi'."
        },
        {
            "number": "18",
            "text": "Ix snhusantz'a sdiosal eb', eb' vinh. Yujto a juntzanh chi' manh diosoclaj, nab'a te', nab'a q'ueen b'ob'il yuj eb' anima, yuj chi' ix yal satanel eb' vinh."
        },
        {
            "number": "19",
            "text": "A ticnaic jun, ach Jehová co Diosal, colonhel d'a yol sk'ab' jun vinh rey chi', yic syojtaquejel masanil nación d'a yolyib'anhq'uinal tic to a achnhej Dios ach, malaj junocxo, xchi vinhaj rey Ezequías chi' d'a Jehová."
        },
        {
            "number": "20",
            "text": "Ix lajvi chi' ix yalancot vinhaj Isaías chi' d'a vinhaj Ezequías chi' icha tic: A Jehová co Diosal a onh israel onh tic, a tz'alan d'ayach icha tic: Ix vab' a lesal yuj tas syal vinhaj Senaquerib sreyal Asiria."
        },
        {
            "number": "21",
            "text": "Yuj chi' a in Jehová in tic sval yuj vinh sreyal Asiria chi' icha tic: Ach Senaquerib, a eb' ix cob'estac aj chonhab' Sion, malaj elk'och d'a yol sat eb' ix, tonhej ol ach stzetzej eb' ix. A eb' aj Jerusalén, ol b'at micnaj eb' ol ach sb'uchan eb'."
        },
        {
            "number": "22",
            "text": "¿Mach jun ix a b'uchu' ix a xib'tani? ¿Mach jun b'aj chaanh ix utej a jaj, ix ik'anchaanh a b'a d'ay? Aton d'ayin a in sDiosal in Israel tic to a inxonhej ochi."
        },
        {
            "number": "23",
            "text": "Ix a chec yal b'uchval lolonel eb' vinh a checab' d'ayin Yajal in tic. Ix alan icha tic: Ix in q'ue d'a jolomtac vitz yed' jantac in carruaje, aton d'a jolomtac vitz chaanh d'a yol yic Líbano. Ix in ch'acanel te' k'ute' chaanh steel yed' te' taj manh jantacoc svach'il. Ix in q'uenhejk'och d'a jolomtac vitz chaanh b'aj te k'ayum te te' vach' yilji."
        },
        {
            "number": "24",
            "text": "A d'a ch'oc chonhab'il ix vak' joychaj a' uk'b'ila', ata' ix vuk' a'. A ix in ek' d'a yoltac a a' d'a Egipto, ix in tek'ancan tup a', xa chi."
        },
        {
            "number": "25",
            "text": "Palta, ¿tom malaj b'aj ix ab'i to a in ton Jehová in? Vuuj tz'elk'och juntzanh tic. Atax d'a peca' ix in na'a to ol a k'ulej juntzanh tic. A ticnaic jun, van yelk'och vuuj, yuj chi' syal a satanel juntzanh nación te ay yip ix q'uecan b'ulan sk'ajil uuj."
        },
        {
            "number": "26",
            "text": "Manhxalaj yip eb' anima cajan d'a juntzanh nación chi', ix te xiv eb', ix q'uixvi eb'. Lajan ix aj eb' icha anh itaj yaax, mato icha anh ank'ultac sq'uib'q'ue d'a yib'anhtac pat, cotacto anh stacjiel anh, icha chi' yaj eb' anima chi'."
        },
        {
            "number": "27",
            "text": "Vojtac masanil tas tza k'ulej yed' tas nab'il uuj tzach eq'ui. Vojtacpaxi to te aycot oval d'ayin."
        },
        {
            "number": "28",
            "text": "Toxo ix vab'i to aycot oval d'ayin, tzik'anchaanh a b'a. Yuj chi' ol vak'och jun q'uen argolla d'a a nhi' yed' jun freno d'a a ti', ol ach vak'an meltzaj d'a b'e b'aj ix ach coti, xchi Jehová d'a vinh sreyal Asiria chi', xchi vinhaj Isaías chi'."
        },
        {
            "number": "29",
            "text": "Ix yalanpax vinhaj Isaías d'a vinhaj rey Ezequías chi': A jun tic yechel ol ch'oxjoc eyila' yuj tastac toto ol ujoc: Ol e va ixim trigo munil syavej sb'a d'a jun ab'il tic yed' d'a junxo ab'il sjavi. Manhoc exlaj ol yavej ixim. Axo val d'a yoxil ab'il jun, a exxo ol eyavej ixim e trigo chi', ol e jochanq'ue vaan. Ol eyavejpax eyuva, ol e loan sat."
        },
        {
            "number": "30",
            "text": "A jayvanhocxo ex ol ex can d'a Judá, lajan ol ex ajcan icha junoc te te' sb'at sch'anhal yib' d'a yol luum syak'an sat."
        },
        {
            "number": "31",
            "text": "Axo d'a Jerusalén, ayto mach ol can d'ay. Yed' pax d'a tzalan Sion, manh ol satel-laj anima smasanil. A jun tic, ol sk'ulej Jehová Yajal d'a Smasanil yujto te xajan ex yuuj."
        },
        {
            "number": "32",
            "text": "Yuj chi' syal Jehová d'a yib'anh vinh sreyal Asiria icha tic: Manh ol ochlaj vinh d'a yol chonhab' Jerusalén, malaj val junoc sjul-lab' vinh ol yak'lej sjulancoti. Manh ol javoclaj vinh yak' oval d'a Jerusalén tic, manh ol sb'oq'uelaj stek'nub' vinh d'a spatictac smuroal chonhab' tic."
        },
        {
            "number": "33",
            "text": "A in Jehová in tic svala' to a d'a b'e b'aj ix javi vinh, anheja' ta' ol meltzajpax vinh. Manh val jab'oc ol yal yoch vinh d'a yol chonhab' tic."
        },
        {
            "number": "34",
            "text": "A in ol in tanhvej jun chonhab' tic, yujto xajan vinh in checab' aj David vuuj, yuj pax in b'inaji, xchi Jehová, xchi vinhaj Isaías chi'."
        },
        {
            "number": "35",
            "text": "A d'a jun ak'val chi', ix ek' jun yángel Jehová smilcham 185 mil eb' soldado asirio d'a scampamento eb', yuj chi' chamnacxo eb' ix sacb'i d'a junxo k'u."
        },
        {
            "number": "36",
            "text": "Icha chi' ix aj yik'anel scampamento vinhaj Senaquerib chi' ta', ix paxcan vinh d'a Nínive."
        },
        {
            "number": "37",
            "text": "A d'a jun k'u ayic ayoch vinh ejmelal d'a sdiosal scuch Nisroc d'a yol stemplo, ix tecjicham vinh yuj eb' vinh yuninal ta', aton vinhaj Adramelec yed' vinhaj Sarezer. Ix lajvi chi' ix b'atcan eb' vinh elelal d'a yol yic Ararat, axo junxo yuninal vinh scuchan Esarhadón ix ochcan reyal sq'uexuloc."
        }
    ]
}