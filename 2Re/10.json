{
    "chapter": "10",
    "verses": [
        {
            "number": "1",
            "text": "A d'a Samaria, ay 70 eb' vinh yinhtilal vinhaj Acab. Yuj chi' ix stz'ib'ejb'at jun carta vinhaj Jehú d'a eb' vinh yichamtac vinaquil chonhab' yed' d'a eb' vinh yilumal eb' vinh yinhtilal vinhaj Acab chi'. Ix yalan vinh d'a scarta chi' icha tic:"
        },
        {
            "number": "2",
            "text": "A b'aj ayex chi', ata' ayek' eb' yinhtilal vinh e reyal, nok' chej, carruaje yic oval, jun chonhab' te vach' yaji yed' jantac syamk'ab' vinh yic oval. Yuj chi' ayic ol k'och jun carta tic d'ayex,"
        },
        {
            "number": "3",
            "text": "tze siq'uel junoc yinhtilal vinh eyajalil chi' te vach', smoj val yoch e reyaloc sq'uexuloc vinh smam chi', tzeyak'an oval yuj yopisio vinh eyajalil chi', xchib'at vinh d'a eb' vinh."
        },
        {
            "number": "4",
            "text": "Ayic ix yab'an jun chi' eb', ix te xivq'ue eb', ix yalan eb' icha tic: Ina tax maj tzak'van stek'b'an sb'a chavanh eb' vinh rey d'a yichanh vinh, oconhxo ¿tom a onh to tic ol yal co tek'b'an co b'a d'a yichanh vinh? xchi eb'."
        },
        {
            "number": "5",
            "text": "Axo vinh tz'ilan spalacio vinh rey chi' yed' vinh sgobernadoral chonhab' chi', masanil eb' yichamtac vinaquil chonhab' yed' pax eb' ix ilan q'uib' eb' yuninal vinhaj Acab chi', ix yalb'at eb' d'a vinhaj Jehú chi': A onh tic ayonh ek' d'a yol a k'ab'. Masanil tas ol ala' ol co k'anab'ajej, manh ol cak'ochlaj junocxo co reyal. Ujocab' icha tas vach' tz'aj a naani, xchib'at eb'."
        },
        {
            "number": "6",
            "text": "Ix stz'ib'anxib'at junxo carta vinhaj Jehú chi' d'a eb', ix yalan vinh: Tato tze nib'ej tzex och ved'oc, ol e k'anab'ajan tas svala', a q'uik'an tzeyik'cot sjolom eb' yinhtilal vinh eyajalil chi', tzex javi d'ayin d'a Jezreel tic, xchib'at vinh d'a eb'. A eb' 70 yinhtilalcan vinh rey chi', junnhej yaj eb' yed' eb' yichamtac vinaquil chonhab' ix ilan q'uib' eb' d'a Samaria chi'."
        },
        {
            "number": "7",
            "text": "Ayic ix schaan jun carta chi' eb', ix syaman eb' 70 yinhtilal vinh rey chi' eb', ix xicjiel sjolom eb' yuj eb'. Ix yak'anem sjolom eb' chi' eb' d'a yol juntzanh mooch, ix yak'anb'at eb' d'a vinhaj Jehú d'a Jezreel chi'."
        },
        {
            "number": "8",
            "text": "Ix javi jun vinh checab' d'a vinhaj Jehú chi', ix yalan vinh: --Toxo ix ik'chajcot sjolom eb' yinhtilal vinh rey, xchi vinh. Ix yalan vinhaj Jehú chi': --Chab' juyanh tzeyutejcan d'a sti' chonhab' tic. Ata' scani masanto q'uik'an, xchi vinh."
        },
        {
            "number": "9",
            "text": "Axo d'a junxo k'u, ix b'at vinhaj Jehú chi', ix och linhan vinh d'a ti' chonhab' chi', ix yalan vinh d'a masanil eb' anima: --A ex tic, malaj e mul. A in ix in milcham vinh co reyal yuj vik'anel vinh d'a yopisio, palta ¿mach ix milancham masanil juntzanh eb' tic?"
        },
        {
            "number": "10",
            "text": "A ticnaic scham val eyojtacaneli to a masanil tas yalnaccan Jehová d'a yib'anh eb' yinhtilal vinhaj Acab, malaj junoc manh ol elk'ochoc. Van yelk'och masanil tas schecnac Jehová yalcanel vinhaj Elías schecab', xchi vinhaj Jehú chi'."
        },
        {
            "number": "11",
            "text": "A vinhaj Jehú chi', ix smilcham juntzanh sk'ab' yoc vinhaj Acab chi' vinh d'a Jezreel, aton eb' nivac vinac yaji yed' eb' yamigo vinhaj Acab chi' yed' eb' yak'nacoch vinh sacerdoteal. Manhxo junoc eb' ix cani."
        },
        {
            "number": "12",
            "text": "Ix lajvi chi' ix b'at vinhaj Jehú chi' d'a Samaria. Ayic van sb'at vinh chi' d'a yol b'e, ix k'och vinh d'a jun b'aj tz'ajtaxon eb' tanhvum calnel."
        },
        {
            "number": "13",
            "text": "Ata' ix schalaj sb'a vinh yed' juntzanh eb' sk'ab' yoc vinhaj Ocozías sreyal Judá, ix sk'anb'an vinh d'a eb': --¿Mach ex a ex tic? xchi vinh d'a eb'. Ix tak'vi eb' d'a vinh: --A onh tic ayto cuj co b'a yed' vinhaj Ocozías, onh javi cak' stzatzil sk'ol eb' vinh yuninal vinh rey yed' eb' yune' ix reina Jezabel, xchi eb'."
        },
        {
            "number": "14",
            "text": "Ix yalan vinhaj Jehú d'a eb' ajun yed'oc: --Yamec eb', xchi vinh. Axo eb' ajun yed' vinh chi' ix yaman eb', ix smilancham eb' vinh d'a sti' jun a' uk'b'il a' scuch Bet-equed b'aj tz'ajtaxon eb' tanhvum calnel chi'. 42 eb' d'a smasanil, manhxo junoc eb' ix cani."
        },
        {
            "number": "15",
            "text": "Ayic ix elxi vinhaj Jehú chi' ta', ix schalan sb'a vinh yed' vinhaj Jonadab yuninal vinhaj Recab. Ix yak'an stzatzil sk'ool vinh vinhaj Jehú chi', ix yalan vinh: --¿Mek'an ach am ved'oc, icha in tic vach' in naan d'a a patic? xchi vinh. --I', vach' toni, xchi vinhaj Jonadab chi' d'a vinh. --Tato icha chi' an, ak'cot a k'ab' d'ayin, xchi vinhaj Jehú chi' d'a vinh. Ix yak'anb'at sk'ab' vinhaj Jonadab chi' d'a vinh, ix yik'anq'ue vinh vinh d'a yol scarruaje chi'."
        },
        {
            "number": "16",
            "text": "Ix yalan vinhaj Jehú chi' d'a vinh icha tic: --Conh ved'oc, ol in ch'ox ila' tas ol vutej yic tzin k'anab'ajej tas ix yal Jehová, xchi vinh. Yuj chi' ix yik'b'at vinhaj Jonadab chi' vinh d'a yol scarruaje chi'."
        },
        {
            "number": "17",
            "text": "Ayic ix k'och vinhaj Jehú chi' d'a Samaria, ix smilancham masanil eb' yinhtilal vinhaj Acab vinh ta', aton eb' pitzanto ix cani. Yuj chi' pilan ix satel eb' smasanil yuj vinh, icha ajnac yalan Jehová d'a vinhaj Elías."
        },
        {
            "number": "18",
            "text": "Ix lajvi chi', ix smolb'an masanil chonhab' vinhaj Jehú chi', ix yalan vinh: --A vinhaj Acab, quennhej ochnac vinh ejmelal d'a Baal, a inxo pax tic, ek'b'alto ol in och ejmelal d'a Baal chi'."
        },
        {
            "number": "19",
            "text": "Yuj chi' avtejec masanil eb' vinh schecab' Baal yed' mach tz'ochtaxon ejmelal d'ay yed' masanil eb' sacerdote yaj d'ay. Manhxa junoc mach max javi, yujto ol in b'o jun nivan silab' yuj vik'anchaanh Baal chi'. A mach max javi, yovalil tz'och chamel d'a yib'anh, xchi vinh. Palta tonhej ix yal jun chi' vinh, masanil eb' tz'och ejmelal d'a Baal ol satel vinh."
        },
        {
            "number": "20",
            "text": "Yuj chi' ix schec vinh alchajeli to ol och q'uinh yic tz'ik'jichaanh Baal chi'."
        },
        {
            "number": "21",
            "text": "Ix lajvi chi', ix yak'anb'at schecab' vinh d'a masanil yol smacb'en Israel to yovalil sk'och masanil eb' tz'och ejmelal d'a Baal d'a stemplo. Yuj chi' manhxa junoc mach maj k'ochoc. A templo yic Baal chi', te b'ud'an ix aji."
        },
        {
            "number": "22",
            "text": "Ix yalan vinhaj Jehú chi' d'a eb' molum pichul to tz'ik'jielta spichul eb' tz'ochtaxon ejmelal d'a Baal, ix sk'anab'ajej eb' yik'anelta."
        },
        {
            "number": "23",
            "text": "Ix lajvi chi' ix och vinh yed' vinhaj Jonadab d'a yol templo chi', ix yalan vinh d'a eb' tz'och ejmelal d'a Baal chi': --Scham eyilani to malajocab' eb' tz'och ejmelal d'a Jehová ayek' d'a e cal tic, anhejocab' mach tz'och ejmelal d'a Baal ayeq'ui, xchi vinh d'a eb'."
        },
        {
            "number": "24",
            "text": "Yuj chi' ayic toxo ix och eb' tz'och ejmelal d'a Baal chi' d'a yol stemplo chi', ix yak'an silab' eb' snhusji yed' juntzanhxo silab'. Yacb'an van yak'an silab' eb' chi', ayxo och oyan 80 eb' soldado yuj vinhaj Jehú d'a spatic templo chi', ix yalcan vinh d'a eb' to malaj junoc mach schael eb': --Tato ay junoc mach schaanel junoc eb' ayoch ejmelal chi', axo scham sq'uexuloc, xchi vinh."
        },
        {
            "number": "25",
            "text": "Ayic ix lajvi yak'ji silab' chi', ix yalan vinhaj Jehú d'a eb' soldado yed' d'a eb' capitán: --Ochanhec, mileccham eb'. Manhxa junoc mach tze chaeli, xchi vinh. Yuj chi' ix och eb' soldado vinh chi', ix smilancham masanil eb' anima chi' eb' d'a q'uen espada. Ix lajvi chi' ix yik'anelta eb' chamnac chi' eb' d'a spatiquel templo chi'. Ix och eb' d'a yed'tal Baal d'a yol templo chi'."
        },
        {
            "number": "26",
            "text": "Masanil juntzanh yechel ix yiq'uelta eb', ix snhusantz'a eb'."
        },
        {
            "number": "27",
            "text": "Icha chi' ix aj satanel Baal chi' eb'. Ix sjuanem lanhnaj templo chi' eb' smasanil, yicxo b'aj schulaj anima ix ajnhejcani."
        },
        {
            "number": "28",
            "text": "Icha chi' ix aj satanel ejmelal vinhaj Jehú d'a Baal d'a cal chonhab' Israel."
        },
        {
            "number": "29",
            "text": "Vach'chom icha chi' ix sk'ulej vinhaj Jehú chi', palta maj yiq'uel-laj sb'a vinh d'a chucal sk'ulejnac vinhaj Jeroboam yuninal vinhaj Nabat, vinh cuchb'annac eb' yetisraelal d'a chucal. Maj satel-laj juntzanh yechel vacax vinh, aton juntzanh nab'a oro aycan d'a Dan yed' d'a Betel."
        },
        {
            "number": "30",
            "text": "Ix yalan Jehová d'a vinh: Yujto tojol tas ix a k'ulej d'a vichanh, ix a k'anab'ajej a satanel eb' yinhtilal vinhaj Acab chi' icha val ix aj valani, a eb' inhtilal, ol ochnhej eb' reyal masanto d'a schanhil macanh, xchi d'a vinh."
        },
        {
            "number": "31",
            "text": "Vach'chom icha chi', palta maj yak'valoch vinh d'a sk'ol sk'anab'ajan schecnab'il Jehová sDiosal Israel, yujto maj yiq'uel sb'a vinh d'a chucal sk'ulejnac vinhaj Jeroboam vinh cuchb'annac eb' yetisraelal d'a chucal."
        },
        {
            "number": "32",
            "text": "A d'a jun tiempoal chi', ix och ijan Jehová yik'anek' lum sluum eb' israel. A vinhaj Hazael sreyal Siria ix ik'anek' lum d'a sk'axepalek' a' Jordán d'a stojolal b'aj sjavi k'u, aton lum yic eb' yinhtilal Gad, lum yic eb' yinhtilal Rubén yed' lum yic nanhalxo eb' yinhtilal Manasés, ix cotnhej d'a chonhab' Aroer d'a sti' a' Arnón tz'ek' d'a Galaad masanto d'a Basán."
        },
        {
            "number": "33",
            "text": "A jantacto yab'ixal vinhaj Jehú yed' tas ix sk'ulej vinh, tz'ib'ab'ilcan b'aj aycan yab'ixal eb' vinh sreyal Israel."
        },
        {
            "number": "34",
            "text": "A vinhaj Jehú chi', 28 ab'il ix yak' reyal vinh d'a eb' yetisraelal d'a Samaria. Ayic ix cham vinh, ix mucji vinh d'a Samaria chi', axo jun vinh yuninal vinh scuchan Joacaz ix ochcan reyal sq'uexuloc."
        }
    ]
}