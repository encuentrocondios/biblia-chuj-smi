{
    "chapter": "10",
    "verses": [
        {
            "number": "1",
            "text": "Ha t'a Samaria, ay 70 eb' winh yinhtilal winhaj Acab. Yuj chi' ix stz'ib'ejb'at jun carta winhaj Jehú t'a eb' winh yichamtac vinaquil chonhab' yet' t'a eb' winh yilumal eb' winh yinhtilal winhaj Acab chi'. Ix yalan winh t'a scarta chi' icha tik:"
        },
        {
            "number": "2",
            "text": "Ha b'aj ayex chi', ata' ayek' eb' yinhtilal winh e reyal, nok' chej, carruaje yic oval, jun chonhab' te wach' yaji yet' jantac syamk'ab' winh yic oval. Yuj chi' ayic ol k'och jun carta tik t'ayex,"
        },
        {
            "number": "3",
            "text": "tze siq'uel junok yinhtilal winh eyajalil chi' te wach', smoj val yoch e reyaloc sq'uexuloc winh smam chi', tzeyak'an oval yuj yopisio winh eyajalil chi', xchib'at winh t'a eb' winh."
        },
        {
            "number": "4",
            "text": "Ayic ix yab'an jun chi' eb', ix te xivq'ue eb', ix yalan eb' icha tik: Ina tax maj tzak'van stek'b'an sb'a chavanh eb' winh rey t'a yichanh winh, oconhxo ¿tom a onh to tik ol yal co tek'b'an co b'ha t'a yichanh winh? xchi eb'."
        },
        {
            "number": "5",
            "text": "Axo winh tz'ilan spalacio winh rey chi' yet' winh sgobernadoral chonhab' chi', masanil eb' yichamtac vinaquil chonhab' yet' pax eb' ix ilan q'uib' eb' yuninal winhaj Acab chi', ix yalb'at eb' t'a winhaj Jehú chi': Ha onh tik ayonh ek' t'a yol a k'ab'. Masanil tas ol ala' ol co k'anab'ajej, manh ol cak'ochlaj junocxo co reyal. Ujocab' icha tas wach' tz'aj a naani, xchib'at eb'."
        },
        {
            "number": "6",
            "text": "Ix stz'ib'anxib'at junxo carta winhaj Jehú chi' t'a eb', ix yalan winh: Tato tze nib'ej tzex och ved'oc, ol e k'anab'ajan tas svala', a k'ik'an tzeyik'cot sjolom eb' yinhtilal winh eyajalil chi', tzex javi t'ayin t'a Jezreel tik, xchib'at winh t'a eb'. Ha eb' 70 yinhtilalcan winh rey chi', junnhej yaj eb' yet' eb' yichamtac vinaquil chonhab' ix ilan q'uib' eb' t'a Samaria chi'."
        },
        {
            "number": "7",
            "text": "Ayic ix schaan jun carta chi' eb', ix syaman eb' 70 yinhtilal winh rey chi' eb', ix xicjiel sjolom eb' yuj eb'. Ix yak'anem sjolom eb' chi' eb' t'a yol juntzanh mooch, ix yak'anb'at eb' t'a winhaj Jehú t'a Jezreel chi'."
        },
        {
            "number": "8",
            "text": "Ix javi jun winh checab' t'a winhaj Jehú chi', ix yalan winh: --Toxo ix ik'chajcot sjolom eb' yinhtilal winh rey, xchi winh. Ix yalan winhaj Jehú chi': --Chab' juyanh tzeyutejcan t'a sti' chonhab' tik. Ata' scani masanto k'ik'an, xchi winh."
        },
        {
            "number": "9",
            "text": "Axo t'a junxo k'u, ix b'at winhaj Jehú chi', ix och linhan winh t'a ti' chonhab' chi', ix yalan winh t'a masanil eb' anima: --Ha ex tik, malaj e mul. Ha in ix in milcham winh co reyal yuj vik'anel winh t'a yopisio, palta ¿mach ix milancham masanil juntzanh eb' tik?"
        },
        {
            "number": "10",
            "text": "Ha ticnaic scham val eyojtacaneli to a masanil tas yalnaccan Jehová t'a yib'anh eb' yinhtilal winhaj Acab, malaj junok manh ol elk'ochoc. Van yelk'och masanil tas schecnac Jehová yalcanel winhaj Elías schecab', xchi winhaj Jehú chi'."
        },
        {
            "number": "11",
            "text": "Ha winhaj Jehú chi', ix smilcham juntzanh sk'ab' yoc winhaj Acab chi' winh t'a Jezreel, aton eb' nivac vinac yaji yet' eb' yamigo winhaj Acab chi' yet' eb' yak'nacoch winh sacerdoteal. Manhxo junok eb' ix cani."
        },
        {
            "number": "12",
            "text": "Ixlajwi chi' ix b'at winhaj Jehú chi' t'a Samaria. Ayic van sb'at winh chi' t'a yol b'e, ix k'och winh t'a jun b'aj tz'ajtaxon eb' tanhvum calnel."
        },
        {
            "number": "13",
            "text": "Ata' ix schalaj sb'a winh yet' juntzanh eb' sk'ab' yoc winhaj Ocozías sreyal Judá, ix sk'anb'an winh t'a eb': --¿Mach ex a ex tik? xchi winh t'a eb'. Ix tak'vi eb' t'a winh: --Ha onh tik ayto cuj co b'a yet' winhaj Ocozías, onh javi cak' stzatzil sk'ol eb' winh yuninal winh rey yet' eb' yune' ix reina Jezabel, xchi eb'."
        },
        {
            "number": "14",
            "text": "Ix yalan winhaj Jehú t'a eb' ajun yet'oc: --Yamec eb', xchi winh. Axo eb' ajun yet' winh chi' ix yaman eb', ix smilancham eb' winh t'a sti' jun ha' uk'b'il ha' scuch Bet-equed b'aj tz'ajtaxon eb' tanhvum calnel chi'. 42 eb' t'a smasanil, manhxo junok eb' ix cani."
        },
        {
            "number": "15",
            "text": "Ayic ix elxi winhaj Jehú chi' ta', ix schalan sb'a winh yet' winhaj Jonadab yuninal winhaj Recab. Ix yak'an stzatzil sk'ool winh winhaj Jehú chi', ix yalan winh: --¿Mek'an ach am ved'oc, icha in tik wach' in naan t'a a patic? xchi winh. --I', wach' toni, xchi winhaj Jonadab chi' t'a winh. --Tato icha chi' an, ak'cot a k'ab' t'ayin, xchi winhaj Jehú chi' t'a winh. Ix yak'anb'at sk'ab' winhaj Jonadab chi' t'a winh, ix yik'anq'ue winh winh t'a yol scarruaje chi'."
        },
        {
            "number": "16",
            "text": "Ix yalan winhaj Jehú chi' t'a winh icha tik: --Conh ved'oc, ol in ch'ox ila' tas ol vutej yic tzin k'anab'ajej tas ix yal Jehová, xchi winh. Yuj chi' ix yik'b'at winhaj Jonadab chi' winh t'a yol scarruaje chi'."
        },
        {
            "number": "17",
            "text": "Ayic ix k'och winhaj Jehú chi' t'a Samaria, ix smilancham masanil eb' yinhtilal winhaj Acab winh ta', aton eb' pitzanto ix cani. Yuj chi' pilan ix satel eb' smasanil yuj winh, icha ajnac yalan Jehová t'a winhaj Elías."
        },
        {
            "number": "18",
            "text": "Ixlajwi chi', ix smolb'an masanil chonhab' winhaj Jehú chi', ix yalan winh: --Ha winhaj Acab, quennhej ochnac winh ejmelal t'a Baal, a inxo pax tik, ek'b'alto ol in och ejmelal t'a Baal chi'."
        },
        {
            "number": "19",
            "text": "Yuj chi' avtejec masanil eb' winh schecab' Baal yet' mach tz'ochtaxon ejmelal t'ay yet' masanil eb' sacerdote yaj t'ay. Manhxa junok mach max javi, yujto ol in b'o jun niwan silab' yuj vik'anchaanh Baal chi'. Ha mach max javi, yowalil tz'och chamel t'a yib'anh, xchi winh. Palta tonhej ix yal jun chi' winh, masanil eb' tz'och ejmelal t'a Baal ol satel winh."
        },
        {
            "number": "20",
            "text": "Yuj chi' ix schec winh alchajeli to ol och q'uinh yic tz'ik'jichaanh Baal chi'."
        },
        {
            "number": "21",
            "text": "Ixlajwi chi', ix yak'anb'at schecab' winh t'a masanil yol smacb'en Israel to yowalil sk'och masanil eb' tz'och ejmelal t'a Baal t'a stemplo. Yuj chi' manhxa junok mach maj k'ochoc. Ha templo yic Baal chi', te b'ut'an ix aji."
        },
        {
            "number": "22",
            "text": "Ix yalan winhaj Jehú chi' t'a eb' molum pichul to tz'ik'jielta spichul eb' tz'ochtaxon ejmelal t'a Baal, ix sk'anab'ajej eb' yik'anelta."
        },
        {
            "number": "23",
            "text": "Ixlajwi chi' ix och winh yet' winhaj Jonadab t'a yol templo chi', ix yalan winh t'a eb' tz'och ejmelal t'a Baal chi': --Scham eyilani to malajocab' eb' tz'och ejmelal t'a Jehová ayek' t'a e cal tik, anhejocab' mach tz'och ejmelal t'a Baal ayeq'ui, xchi winh t'a eb'."
        },
        {
            "number": "24",
            "text": "Yuj chi' ayic toxo ix och eb' tz'och ejmelal t'a Baal chi' t'a yol stemplo chi', ix yak'an silab' eb' snhusji yet' juntzanhxo silab'. Yacb'an van yak'an silab' eb' chi', ayxo och oyan 80 eb' soldado yuj winhaj Jehú t'a spatic templo chi', ix yalcan winh t'a eb' to malaj junok mach schael eb': --Tato ay junok mach schaanel junok eb' ayoch ejmelal chi', haxo scham sq'uexuloc, xchi winh."
        },
        {
            "number": "25",
            "text": "Ayic ix lajvi yak'ji silab' chi', ix yalan winhaj Jehú t'a eb' soldado yet' t'a eb' capitán: --Ochanhec, mileccham eb'. Manhxa junok mach tze chaeli, xchi winh. Yuj chi' ix och eb' soldado winh chi', ix smilancham masanil eb' anima chi' eb' t'a q'uen espada. Ixlajwi chi' ix yik'anelta eb' chamnac chi' eb' t'a spatiquel templo chi'. Ix och eb' t'a yet'tal Baal t'a yol templo chi'."
        },
        {
            "number": "26",
            "text": "Masanil juntzanh yechel ix yiq'uelta eb', ix snhusantz'a eb'."
        },
        {
            "number": "27",
            "text": "Icha chi' ix aj satanel Baal chi' eb'. Ix sjuanem lanhnaj templo chi' eb' smasanil, yicxo b'aj schulaj anima ix ajnhejcani."
        },
        {
            "number": "28",
            "text": "Icha chi' ix aj satanel ejmelal winhaj Jehú t'a Baal t'a cal chonhab' Israel."
        },
        {
            "number": "29",
            "text": "Wach'chom icha chi' ix sk'ulej winhaj Jehú chi', palta maj yiq'uel-laj sb'a winh t'a chukal sk'ulejnac winhaj Jeroboam yuninal winhaj Nabat, winh cuchb'annac eb' yetisraelal t'a chukal. Maj satel-laj juntzanh yechel vacax winh, aton juntzanh nab'a oro aycan t'a Dan yet' t'a Betel."
        },
        {
            "number": "30",
            "text": "Ix yalan Jehová t'a winh: Yujto tojol tas ix a k'ulej t'a vichanh, ix a k'anab'ajej a satanel eb' yinhtilal winhaj Acab chi' icha val ix aj valani, a eb' inhtilal, ol ochnhej eb' reyal masanto t'a schanhil makan, xchi t'a winh."
        },
        {
            "number": "31",
            "text": "Wach'chom icha chi', palta maj yak'valoch winh t'a sk'ol sk'anab'ajan schecnab'il Jehová sDiosal Israel, yujto maj yiq'uel sb'a winh t'a chukal sk'ulejnac winhaj Jeroboam winh cuchb'annac eb' yetisraelal t'a chukal."
        },
        {
            "number": "32",
            "text": "Ha t'a jun pekti’ chi', ix och ijan Jehová yik'anek' lum sluum eb' israel. Ha winhaj Hazael sreyal Siria ix ik'anek' lum t'a sk'axepalek' ha' Jordán t'a stojolal b'aj sjavi k'u, aton lum yic eb' yinhtilal Gad, lum yic eb' yinhtilal Rubén yet' lum yic nanhalxo eb' yinhtilal Manasés, ix cotnhej t'a chonhab' Aroer t'a sti' ha' Arnón tzek' t'a Galaad masanto t'a Basán."
        },
        {
            "number": "33",
            "text": "Ha jantacto yab'ixal winhaj Jehú yet' tas ix sk'ulej winh, tz'ib'ab'ilcan b'aj aycan yab'ixal eb' winh sreyal Israel."
        },
        {
            "number": "34",
            "text": "Ha winhaj Jehú chi', 28 ab'il ix yak' reyal winh t'a eb' yetisraelal t'a Samaria. Ayic ix cham winh, ix mucji winh t'a Samaria chi', haxo jun winh yuninal winh scuchan Joacaz ix ochcan reyal sq'uexuloc."
        }
    ]
}