{
    "chapter": "6",
    "verses": [
        {
            "number": "1",
            "text": "Ay junel ix yal eb' winh schecab' Dios t'a winhaj Eliseo: --Ina val jun lugar b'aj ayonh ek' ed' tik, te lot'an."
        },
        {
            "number": "2",
            "text": "Yuj chi' tzoc val el t'a a k'ool tzonh a chab'at t'a sti' ha' Jordán, sb'at co ch'ac junjunoc co te', sco b'oanq'ue junok pat b'aj tzonh aji, xchi eb' winh. --Ixiquec, xchi winhaj Eliseo chi'."
        },
        {
            "number": "3",
            "text": "--Tzoc yal a k'ool tzach b'at qued'oc, xchi jun winh t'a winh. --Inye, ol in b'atoc, xchi winh."
        },
        {
            "number": "4",
            "text": "Yuj chi' ix b'at winhaj Eliseo chi' yet' eb' winh t'a sti' ha' Jordán ch'acoj te' chi'."
        },
        {
            "number": "5",
            "text": "Ayic van sch'acan te' eb' winh, ay jun winh ix elta surnaj q'uen sch'acab', ix b'atcan q'uen t'a yol ha ha' chi', ix el yav winh: --Ach in k'ayb'umal. Ha jun q'uen ch'acab' tik hierro q'ueen, in majanpax q'ueen, xchi winh."
        },
        {
            "number": "6",
            "text": "--¿B'ajtil ix b'at q'ueen? xchi winhaj Eliseo chi'. Ix sch'oxan winh b'aj ix b'at q'ueen chi'. Ix xicanelta jun te te' winhaj Eliseo chi', ix yak'anem te' winh t'a yol ha', ix q'ueul b'achnaj q'uen ch'acab' chi' t'a sat ha'."
        },
        {
            "number": "7",
            "text": "--Ik'q'ueta q'ueen, xchi winhaj Eliseo chi' t'a winh. Ix yak'anem sk'ab' winh, ix yik'anq'ueta q'ueen winh."
        },
        {
            "number": "8",
            "text": "Ha winh sreyal Siria ayoch oval yuj winh t'a Israel, ix slajtian sb'a winh yet' eb' winh yajalil eb' winh soldado smasanil b'ajtil sb'oq'ue scampamento eb' winh."
        },
        {
            "number": "9",
            "text": "Ix yalanb'at winhaj Eliseo t'a winh sreyal Israel b'ajtac ayek' eb' winh aj Siria chi' yic wach' syak' lista sb'a winh b'ajtac ayek' eb' winh chi'."
        },
        {
            "number": "10",
            "text": "Ix schecanpaxb'at yilumal winh sreyal Israel t'a juntzanh lugar b'aj syal winh schecab' Dios chi', yic syil eb' winh tas yaji, yuj chi' tzijtum el ix scol sb'a eb' winh."
        },
        {
            "number": "11",
            "text": "Ha winh sreyal Siria chi', ix te somchaj spensar winh, yuj chi' ix yavtej eb' winh yajalil soldado winh, ix yalan winh: --Alec t'ayin mach junok t'a co cal tik ayoch yet' winh sreyal Israel chi', xchi winh t'a eb' winh."
        },
        {
            "number": "12",
            "text": "Ix tak'vi jun winh yajal soldado icha tik: --Malaj mach mamin, palta a winhaj Eliseo schecab' Dios ayek' t'a Israel chi', a winh tz'alan t'a winh rey masanil tas tzala', wach'chom t'a elk'altac tzala', xchi winh."
        },
        {
            "number": "13",
            "text": "Yuj chi' ix yal winh sreyal Siria chi': --Ixiquec, b'at ilec b'ajtil ayek' winhaj Eliseo chi', ol vak'anb'at jayvanhoc in soldado yic b'at tzek'jicot winh, xchi winh. Axo ix aj yalji t'a winh rey chi' to ha t'a Dotán ayek' winhaj Eliseo chi'."
        },
        {
            "number": "14",
            "text": "Yuj chi' ix yak'anb'at jun nhilanh eb' winh soldado winh yet' eb' winh ayq'ue t'a yib'anh chej yet' carruaje yic oval. D'ak'walil ix k'och eb' winh t'a Dotán chi', ix yoyan sb'a eb' winh t'a spatictac chonhab' chi'."
        },
        {
            "number": "15",
            "text": "Ayic ix sakb'i, ix q'ue vaan winh schecab' winhaj Eliseo chi'. Ayic ix elta winh, ix yilan winh to manhxo jantacoc soldado oyanek' t'a spatictac chonhab' chi', ay nok' chej yet' carruaje yic oval. Yuj chi' ix b'at winh yal t'a winhaj Eliseo chi': --Ay mamin, ¿tas val ol co k'ulej? xchi winh."
        },
        {
            "number": "16",
            "text": "Ix tak'vi winhaj Eliseo chi': --Manh ach xivoc, yujto ek'alto sb'isul eb' ayek' qued'oc t'a yichanh eb' winh chi', xchi winh."
        },
        {
            "number": "17",
            "text": "Ix och ijan winhaj Eliseo chi' slesalvi t'a Jehová icha tik: Mamin tzin k'an t'ayach to tza jac sat winh in checab' tik, xchi winh. Ix jacji sat winh checab' chi' yuj Jehová, ix yilan winh to ha t'a sattac vitz yet' t'a jolomtac vitz, toxonhej oyancot soldado t'a yib'anh chej yet' t'a yoltac carruaje nab'a k'ak', oyanoch t'a spatic yichanh winhaj Eliseo chi'."
        },
        {
            "number": "18",
            "text": "Ayic van sjavi eb' winh sirio chi' yak' oval, ix sk'anan winhaj Eliseo chi' t'a Jehová: Mamin tzin k'an t'ayach to tza mac sat eb' winh tik, xchi winh. Axo Jehová ix macan sat eb' winh soldado ajk'ol chi', icha ix aj sk'anan winhaj Eliseo chi'."
        },
        {
            "number": "19",
            "text": "Ixlajwi chi' ix b'at winhaj Eliseo chi' yal t'a eb' winh: --Manhoclaj jun b'e yet' jun chonhab' tik tze saya'. Ochanhec tzak'an vuuj, ol ex vik'b'at b'aj ayek' jun winh tze say chi', xchi winh t'a eb' winh. Ix yik'anb'at eb' winh winh t'a Samaria."
        },
        {
            "number": "20",
            "text": "Ayic toxo ix och eb' winh t'a yol chonhab' chi', ix lesalvi winh icha tik: Mamin Jehová, jac sat eb' winh yic syal yilan eb' winh, xchi winh. Ix jacji sat eb' winh chi'. Ix yilan eb' winh to ha t'a yol chonhab' Samaria ayek' eb' winh."
        },
        {
            "number": "21",
            "text": "Ayic ix yilan eb' winh chi' winh sreyal Israel, ix sk'anb'an winh t'a winhaj Eliseo chi'. --Mamin, ¿tzam yal in milancham eb' winh tik? xchi winh."
        },
        {
            "number": "22",
            "text": "Ix yalan winhaj Eliseo chi': --Maay, manh a milchamlaj eb' winh. Q'uinaloc ay eb' syamchaj uuj t'a oval, ¿tom tza milcham eb'? Ak' wa eb' winh, tzak'an yuk' ha' eb' winh, tzak'an meltzaj eb' winh t'a winh yajalil, xchi winh."
        },
        {
            "number": "23",
            "text": "Ix b'o jun niwan vael, ix wa eb' winh, ix yuk'an ha' eb' winh. Ixlajwi chi' ix yalan winh sreyal Israel to spax eb' winh, ix meltzaj eb' winh b'aj ayek' winh yajalil chi'. Atax ta' ix yactej eb' winh soldado sirio yochta yic syixtan chonhab' Israel yet' yochta eb' elk'al."
        },
        {
            "number": "24",
            "text": "Ixlajwi yek' jun pekti’, a winhaj Ben-adad sreyal Siria, ix molb'ej masanil eb' winh soldado winh, ix b'at yoyanq'ue Samaria eb' winh yic syak'an oval yet'oc."
        },
        {
            "number": "25",
            "text": "Yuj chi' ix em jun niwan vejel t'a Samaria chi'. Ix te q'ue stojol masanil tastac, yujto te wach' yajoch oyan eb' winh aj Siria chi' t'a spatic chonhab' chi'. Ha junok sjolom nok' b'uru, 80 ciclo plata stojol, haxo junok vaso stza' nok' paramuch, oye' ciclo plata stojol."
        },
        {
            "number": "26",
            "text": "Ay jun k'u van sb'eyek' winh sreyal Israel chi' t'a yib'anh smuroal chonhab' chi', ix avajb'at jun ix ix t'a winh: --Mamin rey, colin, xchi ix."
        },
        {
            "number": "27",
            "text": "Ix tak'vi winh rey chi': --Tato max ach colji yuj Jehová, ¿tom a into val tik ol ach in colo'? ¿Tom ol yal vak'an ixim a trigo yet' a vino?"
        },
        {
            "number": "28",
            "text": "¿Tas tzach ik'ani? xchi winh. Ix tak'vi ix: --Ha jun ix ix tik, ix yal ix t'ayin: Ak' jun une' tik co chi ticnaic, haxo k'ik'an sco chi'an jun wik tik, xchi ix."
        },
        {
            "number": "29",
            "text": "Yuj chi' co tz'anh vune' chi', co chi'ani. Axo t'a junxo k'u chi', valan t'a ix to syak' yune' ix chi' co chi'a, palta toxo ix sk'ub'ejel ix, xchi ix t'a winh rey chi'."
        },
        {
            "number": "30",
            "text": "Ayic ix yab'an winh rey tas ix yal jun ix chi', ix snhik'chitanb'at spichul winh yuj sch'oxanel scusk'olal. Yacb'an van yek' winh t'a yib'anh muro chi', ix yilan eb' anima ayek' t'a slak'anil chi' to ayoch pichul ya sva yuj winh t'a yol spichul."
        },
        {
            "number": "31",
            "text": "Ix yalan winh rey chi': Cotocab'kan yoval sk'ol Dios t'a vib'anh tato max viq'uel sjolom winhaj Eliseo yuninal winhaj Safat t'a jun k'u tik, xchi winh."
        },
        {
            "number": "32",
            "text": "Ix schecanb'at jun winh vinac winh rey chi' t'a winhaj Eliseo chi'. k'ojanem winh t'a yol spat yet' eb' winh yichamtac vinaquil chonhab'. Ayic manto k'ochlaj jun winh schecab' winh rey chi', ix yalan winh t'a eb' winh ichamtac vinac chi': --Ilec tonab'i, ix scheccot jun winh schecab' jun winh milum anima chi' yic tzul yiq'uel in jolom winh. Palta maclejec eyab' tas ol vala': Ayic ol javok winh chi', ol e maquel te' puerta tik, wach' tzeyutej e macan te', tzak'an sjavi winh rey t'a spatic winh, xchi winh."
        },
        {
            "number": "33",
            "text": "Vanto val slolon winh ix javi winh schecab' winh rey chi', ajun pax winh rey chi', ix yalan winh rey chi': --Ha jun yaelal tik, a Jehová ix ak'ancoti. ¿Tasto val sco te tanhvej ticnaic yic tzonh scolani? xchi winh."
        }
    ]
}