{
    "chapter": "17",
    "verses": [
        {
            "number": "1",
            "text": "Ayic 12 ab'il yoch vinhaj Acaz reyal d'a Judá, axo vinhaj Oseas yuninal vinhaj Ela ix och reyal d'a Israel, b'alunhe' ab'il ix yak' reyal vinh d'a Samaria."
        },
        {
            "number": "2",
            "text": "Chuc tas ix sk'ulej vinh d'a yichanh Jehová, vach'chom maj k'och ijan icha schucal juntzanh eb' vinh rey ek'nac d'a Israel chi' d'a yalanhtaxo."
        },
        {
            "number": "3",
            "text": "A vinhaj Salmanasar sreyal Asiria, ix yak' oval vinh yed' vinhaj Oseas chi'. Ix can vinhaj Oseas chi' d'a yalanh smandar vinh, ix yak'an q'uen tumin vinh d'a vinh sreyal Asiria chi' d'a junjun ab'il."
        },
        {
            "number": "4",
            "text": "Palta ix yactej vinhaj Oseas chi' yak'an q'uen tumin chi', ix schecanb'at schecab' vinh d'a vinhaj So sreyal Egipto yic scolvaj vinh yed' vinh yic tz'el vinh d'a yalanh smandar vinh sreyal Asiria chi'. Yuj chi' a vinhaj rey Salmanasar ix yaman vinhaj Oseas chi', ix yak'anoch vinh vinh d'a preso."
        },
        {
            "number": "5",
            "text": "Ix lajvinhej chi', ix syamanoch vinh yik'anek' masanil smacb'en Israel chi'. Oxe' ab'il ix yoymitej chonhab' Samaria vinh."
        },
        {
            "number": "6",
            "text": "Axo ix aji, a d'a sb'alunhil ab'il yoch vinhaj Oseas chi' reyal, ix ak'ji ganar Samaria yuj vinhaj Salmanasar sreyal Asiria chi'. Yuj chi' ix ik'jib'at masanil eb' israel d'a preso. Axo d'a chonhab' Halah d'a yol yic Habor d'a sti' a' Gozán yed' d'a juntzanhxo chonhab' yic eb' medo, ix ak'jib'at eb' yuj vinh."
        },
        {
            "number": "7",
            "text": "Icha chi' ix aj scot jun chi' d'a yib'anh eb' israel chi', yujto ix och val smul eb' d'a yichanh Jehová sDiosal. A Jehová chi' ik'jinaquelta eb' smam yicham eb' d'a Egipto, d'a yol sk'ab' vinh sreyal Egipto chi'. Ochnac eb' ejmelal d'a juntzanh comon dios,"
        },
        {
            "number": "8",
            "text": "sb'eyb'alannac sb'eyb'al juntzanh nación eb', aton juntzanh yik'naquel Jehová d'a yichanh eb' yed' juntzanh b'eyb'al b'aj ix cuchb'aj eb' yuj juntzanh eb' vinh sreyal."
        },
        {
            "number": "9",
            "text": "Elk'altac ix sk'ulej juntzanh tas manh vach'oc eb' d'a yichanh Jehová sDiosal, ix sb'oanq'ue juntzanh lugar chaanh eb' d'a junjun nivac chonhab' yed' d'a junjun cuartel, yic b'aj tz'och eb' ejmelal."
        },
        {
            "number": "10",
            "text": "Ix sb'oanpaxq'ue q'uen q'ueen eb' yic syal sb'a eb' d'ay, ix sb'oanpax te te' eb' yic yechel jun sdiosal eb' scuch Asera. A d'a tzalquixtac yed' d'a yich te te' k'ayum xiil sb'o juntzanh chi' eb'."
        },
        {
            "number": "11",
            "text": "Ata' ix snhus incienso eb' icha val sb'eyb'al juntzanh nación yik'naquel Jehová d'a yichanh eb'. Ix stzuntzancot yoval sk'ol Jehová chi' eb'."
        },
        {
            "number": "12",
            "text": "Ix och eb' ejmelal d'a yechel comon dios, aton val juntzanh yalnac Jehová to ay yovalil yoch eb' ejmelal d'ay."
        },
        {
            "number": "13",
            "text": "Ix schec Jehová yal eb' schecab' d'a Israel yed' d'a Judá: Naec e b'a d'a masanil e chuc b'eyb'al, k'anab'ajejec masanil checnab'il, cachnab'il yed' masanil k'ayb'ub'al vak'nac d'a eb' e mam eyicham. Anheja' eb' in checab' van yalan eb' d'ayex, xchi Jehová, xchi eb'."
        },
        {
            "number": "14",
            "text": "Palta manh val jab'oc ix scha eb' yab'i, te pit ix yutej spensar eb' icha yutejnac sb'a eb' smam yicham eb', yujto maj yak'och Jehová sDiosal eb' d'a sk'ool."
        },
        {
            "number": "15",
            "text": "Ix spatiquejel ley eb' yed' trato sb'onac Jehová yed' eb' smam yicham eb' chi'. Ix spatiquejpaxel checnab'il ix alchaj d'a eb'. Ix ochpax tzak'an eb' yuj juntzanh dios malaj jab'oc yelk'ochi. A yuj juntzanh chi' manhxa jab'oc yelk'och eb', axonhej schuc b'eyb'al juntzanhxo nación ix sb'eyb'alej eb', juntzanh to ay yovalil yuj Jehová sb'eyb'alaji."
        },
        {
            "number": "16",
            "text": "Ix yactancan masanil schecnab'il Jehová sDiosal eb', ix sb'oan chab' yechel vacax eb' sdiosaloc. Ay pax jun te' yechel ix Asera b'aj ix och eb' ejmelal. Ix ochpax eb' ejmelal d'a q'uen k'anal yed' d'a Baal."
        },
        {
            "number": "17",
            "text": "Ix snhusantz'a yal yuninal eb' silab'il d'a comon dios, ix sk'anb'an sb'a eb' d'a eb' naumel lolonel yed' d'a eb' aj chum. Ix ste k'ulejnhej chucal eb' d'a yichanh Jehová. Icha val chi' ix aj stzuntzancot yoval sk'ol Jehová eb'."
        },
        {
            "number": "18",
            "text": "Yuj chi' ix te cot yoval sk'ol Jehová d'a Israel, ix yik'anel eb' d'a yichanh. Axonhej eb' yinhtilal Judá ix can yuuj."
        },
        {
            "number": "19",
            "text": "Maj sk'anab'ajej pax schecnab'il Jehová sDiosal eb' aj Judá chi'. Palta ix sb'eyb'alej eb' icha val tas ix sb'eyb'alej eb' israel chi'."
        },
        {
            "number": "20",
            "text": "Yuj chi', masanil eb' yinhtilal Israel ix paticanel Jehová, ix ak'jioch eb' d'a yol sk'ab' juntzanh eb' ch'oc chonhab'il yic tz'ixtaj eb' yuj eb', masanto ix yal yel eb' d'a yichanh Jehová chi'."
        },
        {
            "number": "21",
            "text": "Ayic ix ik'jiel lajunhe' inhtilal eb' israel d'a yol sk'ab' eb' yinhtilal vinhaj David, axo vinhaj Jeroboam yuninal vinhaj Nabat ix yak'och eb' sreyaloc. Aton vinh ix cuchb'anel eb' d'a spatic Jehová, te nivan chucal ix sk'ulej eb' yuj vinh."
        },
        {
            "number": "22",
            "text": "Icha val chi' ix te aj yoch smul eb', ix sk'ulejnhej eb' icha chucal ix sk'ulej vinhaj Jeroboam chi'."
        },
        {
            "number": "23",
            "text": "Yuj chi', ix yiq'uel eb' israel chi' Jehová d'a yichanh, icha ix aj yalancan eb' schecab'. Ix ik'jib'at eb' preso d'a Asiria, ix cannhej eb' ta'."
        },
        {
            "number": "24",
            "text": "A vinh sreyal Asiria chi' ix ik'ancot eb' anima ay d'a juntzanh chonhab' tic: Aton Babilonia, Cuta, Ava, Hamat yed' Sefarvaim. Aton eb' chi' ix cajnaj yuj vinh d'a yol yic Samaria sq'uexuloc eb' israel. Icha chi' ix ajek' cajan juntzanh anima chi' d'a juntzanh chonhab' d'a yol smacb'en Samaria chi'."
        },
        {
            "number": "25",
            "text": "A juntzanh anima ix javi cajan chi', max ochlaj eb' ejmelal d'a Jehová, yuj chi' ix yak'cot nok' choj Jehová d'a scal eb', ix miljicham jayvanh eb' yuj nok'."
        },
        {
            "number": "26",
            "text": "Ix alchaj d'a vinh sreyal Asiria chi' icha tic: A eb' anima ix ak'b'at d'a Samaria yic b'at cajnaj eb' ta', manh yojtacoc eb' yoch ejmelal d'a sDiosal jun lugar chi', yuj chi' a jun Dios chi' schecancot nok' choj d'a eb', smiljicham eb' yuj nok', xchi eb'."
        },
        {
            "number": "27",
            "text": "Yuj chi' ix ak'ji meltzaj junoc eb' vinh sacerdote ik'b'ilb'at d'a preso chi' yuj vinh sreyal Asiria chi', yic vach' tz'aj vinh ta', yic sk'ayb'aj eb' anima chi' yuj vinh d'a tas snib'ej sDiosal jun chonhab' chi'."
        },
        {
            "number": "28",
            "text": "Yuj chi' ix cot junoc eb' vinh sacerdote aj Samaria ik'b'ilb'at chi'. Axo d'a Betel ix aj vinh, ix sk'ayb'an eb' anima chi' vinh d'a tas tz'aj yoch eb' ejmelal d'a Jehová."
        },
        {
            "number": "29",
            "text": "Palta junjun chonhab'il eb' ix sb'o sdiosal d'a junjun chonhab' b'aj cajan. Ix sb'oanxiq'ue lugar eb' chaanh b'aj b'ob'iltaxon yuj eb' aj Samaria chi'."
        },
        {
            "number": "30",
            "text": "A eb' aj Babilonia, ix sb'o yechel Sucot-benot eb'. Axo eb' aj Cuta, ix sb'o yechel Nergal eb'. Axo eb' aj Hamat, ix sb'o yechel Asima eb'."
        },
        {
            "number": "31",
            "text": "Axo eb' aj Ava, ix sb'o yechel Nibhaz eb' yed' yechel Tartac. Axo pax eb' aj Sefarvaim, ix snhustz'a yalyuninal eb' silab'il d'a yechel Adramelec yed' d'a Anamelec, aton juntzanh chi' sdiosal eb'."
        },
        {
            "number": "32",
            "text": "Scomon ochpax eb' ejmelal d'a Jehová. Syak'anpaxoch eb' yetchonhab' eb' sacerdoteal yic tz'och ejmelal d'a juntzanh lugar chaanh."
        },
        {
            "number": "33",
            "text": "Vach'chom tz'och eb' ejmelal d'a Jehová yalani, palta anheja' yoch eb' ejmelal d'a scomon dios, icha sb'eyb'al eb' anima b'aj cotnac eb'."
        },
        {
            "number": "34",
            "text": "Ix sb'eyb'alejnhej eb' icha sb'eyb'altaxon d'a peca'. Max ochlaj eb' ejmelal d'a Jehová, max sk'anab'ajej checnab'il eb' yed' k'ayb'ub'al ix yak' Jehová to yovalil sk'anab'ajej eb' yinhtilal vinhaj Jacob, aton vinh ix ak'ji scuch Israel."
        },
        {
            "number": "35",
            "text": "Ayic ix sb'oan strato Jehová yed' eb' israel, ix yalani: Manh ex och ejmelal d'a juntzanh comon dios, manh eyak' servil, manh eyak' e silab' d'ay."
        },
        {
            "number": "36",
            "text": "Palta anhej d'ayin tzex och ejmelal, yujto A in ix ex viq'uelta d'a Egipto yed' in poder, yuj chi' anhej val d'ayin yovalil tzex och ejmelal, anhej d'ayin tzeyak'pax e silab'."
        },
        {
            "number": "37",
            "text": "Anhejtona' tze k'anab'ajej masanil in k'ayb'ub'al, in checnab'il yed' cachnab'il tz'ib'yajcani. Manh ex och ejmelal d'a juntzanh comon dios."
        },
        {
            "number": "38",
            "text": "A in trato tzin b'o tic eyed'oc, manh eyak'b'at satk'olal. Manh ex och ejmelal d'a juntzanh comon dios,"
        },
        {
            "number": "39",
            "text": "palta anhej d'ayin Jehová e Diosal in tic tzex och ejmelal. Tato icha chi' tze k'ulej, ol ex in colel d'a yol sk'ab' eb' eyajk'ool, xchi Jehová."
        },
        {
            "number": "40",
            "text": "Palta a juntzanh anima chi', maj schalaj yab' eb'. Ix sb'eyb'alejnhej eb' ichataxon sb'eyb'al. Vach'chom tz'och eb' ejmelal d'a Jehová yalani, tz'ochpax eb' ejmelal d'a sdiosal. A eb' yinhtilal eb', ix sb'eyb'alejnhej sb'eyb'al eb' smam yicham eb'."
        }
    ]
}