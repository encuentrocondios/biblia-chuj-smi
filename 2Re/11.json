{
    "chapter": "11",
    "verses": [
        {
            "number": "1",
            "text": "Ayic ix yab'an ix Atalía to toxo ix cham winh yune' ix, aton winhaj rey Ocozías, ix schecan ix satjiel masanil eb' yinhtilal winh rey chi'."
        },
        {
            "number": "2",
            "text": "Axo ix Josaba, yisilcan winhaj rey Joram, schab'il yanab' winhaj rey Ocozías chi', ha' ix ix ik'ancanel winhaj Joás yuninal winhaj Ocozías chi' t'a skal eb' yuninal winh van smiljicham chi'. Icha chi' ix aj sk'ub'anel winh ix t'a ix Atalía chi'. Ix b'at sk'ub'ejel winh ix yet' jun ix tz'ilan q'uib' winh t'a jun cuarto b'aj ay juntzanh ch'at sik'an, yuj chi' maj miljoccham winhaj Joás chi'."
        },
        {
            "number": "3",
            "text": "Ixlajwi chi', ix k'ub'chajel winh yet' ix tz'ilanq'uib' chi' t'a stemplo Jehová, vaque' ab'il ix kan winh ta', yacb'an ayoch ix Atalía yajalil t'a Judá chi'."
        },
        {
            "number": "4",
            "text": "Axo t'a yuquil ab'il, a winhaj sat sacerdote Joiada yetb'eyum ix Josaba chi', ix schec winh avtaj eb' yajalil soldado, eb' quereteo yet' eb' stanhvan spalacio winh rey. Ha winh ix ak'anoch eb' t'a yamaq'uil stemplo Jehová. Ata' ix schec winh yak' sti' eb' yic tz'och eb' yet' winh t'a tas nab'il yuj. Ixlajwi chi' ix ch'oxjioch winhaj Joás yuninal winhaj Ocozías chi' t'a eb'."
        },
        {
            "number": "5",
            "text": "Elanhchamel ix yal winh t'a eb': Aton tik ol e k'uloc: Ay ex mach ex ol ex ochcan e tanhvej spalacio winh rey t'a sk'ual ik'oj ip,"
        },
        {
            "number": "6",
            "text": "ayex pax mach ex ol e tanhvej spuertail yic Shur, anhejtona' ayex mach ex ol e tanhvej spuertail spat eb' stanhvan winh rey. Icha chi' ol aj e cannhej e tanhvej yic malaj mach sk'och ta'."
        },
        {
            "number": "7",
            "text": "Ha exxo tzex elcan t'a sk'ual ik'oj ip chi' jun, cha makan tzeyutej e b'a e tanhvan stemplo Jehová t'a stz'eytac winh rey."
        },
        {
            "number": "8",
            "text": "Tzex och oyan t'a spatictac b'aj ay winh chi', junjun eb' yet'nac syamk'ab' yic oval. Yalnhej mach tz'och t'a e cal b'aj tzolan ex och chi', tojolnhej schami. Yalnhej b'ajtil sb'at winh rey chi', tzex b'at yet' winh, xchi winhaj Joiada chi'."
        },
        {
            "number": "9",
            "text": "Ix sk'anab'ajej eb' capitán chi' tastac ix yal winhaj Joiada chi'. Junjun eb' ix yak'och soldado eb', eb' tz'och stanhvej t'a sk'ual ik'oj ip yet' eb' tz'elcani, ix k'och eb' t'a yichanh winhaj sacerdote Joiada chi'."
        },
        {
            "number": "10",
            "text": "Ixlajwi chi', ix yak'an q'uen lanza winh yet' q'uen smaclab' jul-lab' t'a eb' capitán chi', aton q'uen aycan yuj winhaj rey David t'a yol stemplo Jehová chi'."
        },
        {
            "number": "11",
            "text": "Ix och oyan eb' soldado chi' stanhvan t'a yamaq'uil templo yet' t'a spatictac altar yet' t'a spatic yichanh winh rey chi'. Junjun eb', yet'nac syamk'ab' eb' yic oval."
        },
        {
            "number": "12",
            "text": "Ix yik'anelta winh yuninal winh rey chi' winhaj Joiada chi', ix yak'anq'ue corona winh t'a sjolom winh, ix yak'an jun yumal strato Dios winh t'a winh. Ix stob'anq'ue aceite winh t'a sjolom winh unin chi', ix yalan winh to reyxo winh. Ixlajwi chi', masanil eb' ix stz'it sk'ab', ix syamanoch eb' yavaji: Nivanocab' yelk'och winh co reyal, xchi eb'."
        },
        {
            "number": "13",
            "text": "Ayic ix yab'an ix Atalía yel yav eb' winh soldado yet' eb' anima chi' yeq'ui, ix javi ix t'a stemplo Jehová b'aj ayek' eb' anima smasanil."
        },
        {
            "number": "14",
            "text": "Axo ix yilan ix ayek' winh rey chi', linhanoch winh t'a stz'ey jun oy t'a amak' chi', ichataxon sb'eyb'al eb'. Ha t'a stz'eytac winh rey chi' ayek' eb' yajal yet' eb' tz'ak'anoch sonal eb' sb'itani. Masanil eb' anima chi' stzalaj eb', spu'an sch'aac eb'. Yuj chi' ix snhik'chitejb'at spichul ix, ix el yav ix: --Pechum ex el yajal a ex tik. Pechum ex el yajal, xchi ix."
        },
        {
            "number": "15",
            "text": "Ix yalan winhaj sacerdote Joiada t'a eb' yajalil eb' soldado icha tik: --Iq'uequel ix a ex tzolan ex ek' chi'. Ha mach tz'och tzak'an yuj ix miljocab'chamoc, xchi winh. Yujto toxo ix yal winh sacerdote chi' to max yal-laj smiljicham ix t'a yamaq'uil stemplo Jehová."
        },
        {
            "number": "16",
            "text": "Yuj chi' ix ik'jielta ix t'a skal eb' chi', ix ik'chajb'at ix b'aj tz'ochk'och sb'e eb' ayq'ue t'a yib'anh chej sk'och t'a spalacio winh rey. Ata' ix miljicham ix yuj eb'."
        },
        {
            "number": "17",
            "text": "Ixlajwi chi', ix yalan winhaj Joiada chi' to sb'ocan junok strato winh rey yet' eb' chonhab' to ol ochcan eb' schonhab'oc Jehová. Ix yalanpax winh to ayocab' junok strato winh rey yet' eb' chonhab' chi'."
        },
        {
            "number": "18",
            "text": "Ixlajwi chi', ix smak'anem lanhnaj stemplo Baal eb', ix smak'anpoj juntzanh altar eb' yet' juntzanh yechel. Ix mak'jipaxcham winhaj Matán, sacerdote yaj t'a Baal chi' t'a yichanh juntzanh altar chi'. Ix yak'anoch stanhvumal stemplo Jehová winhaj Joiada chi'."
        },
        {
            "number": "19",
            "text": "Ix elta eb' yajalil soldado, eb' quereteo, aton eb' stanhvan winh rey chi' yet' masanil anima. Yaman ix aj yel eb' yet' winh rey t'a yamaq'uil stemplo Jehová, masanto ix k'och eb' t'a palacio. Ha t'a spuertail b'aj ayek' eb' stanhvan palacio chi' ix k'och eb', ix em k'ojan winhaj rey Joás chi' t'a yol sk'ojnub' eb' rey."
        },
        {
            "number": "20",
            "text": "Masanil eb' anima, ix tzalajq'ue eb', yujto a ix Atalía toxo ix miljicham ix t'a sti' palacio chi'. Icha chi' ix aj skan jun chonhab' chi' t'a junk'olal."
        },
        {
            "number": "21",
            "text": "Uque' ab'il sk'inal winhaj rey Joás chi' ayic ix och winh reyal t'a Judá."
        }
    ]
}