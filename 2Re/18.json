{
    "chapter": "18",
    "verses": [
        {
            "number": "1",
            "text": "Ayic yoxilxo ab'il yoch vinhaj Oseas yuninal vinhaj Ela reyal d'a israel, ix och vinhaj Ezequías yuninal vinhaj Acaz reyal d'a Judá."
        },
        {
            "number": "2",
            "text": "25 ab'il sq'uinal vinh, 29 ab'il ix yak' reyal vinh d'a Jerusalén. Abi sb'i ix snun vinh, yisil ix vinhaj Zacarías."
        },
        {
            "number": "3",
            "text": "A tas ix sk'ulej vinhaj Ezequías chi', te vach' d'a yichanh Jehová, icha sk'ulejnac vinhaj David smam yicham vinh."
        },
        {
            "number": "4",
            "text": "Maj schaochlaj eb' anima vinh ejmelal d'a juntzanh lugar chaanh. Ix schecan vinh mak'jocpoj juntzanh q'uen q'ueen chajul yaj d'a eb'. Ix ch'acchajel juntzanh te te' yechel Asera. Ix mak'jipoj jun q'uen yechel chan bronce b'ob'ilcan yuj vinhaj Moisés, yujto snhus incienso eb' israel chi' d'ay, Nehustán ix sb'iejcan q'ueen yuj vinhaj Ezequías chi'."
        },
        {
            "number": "5",
            "text": "A vinhaj Ezequías chi', a Jehová sDiosal Israel ix yak'och vinh yipoc sk'ool. A d'a scal masanil eb' vinh sreyal Judá, eb' ek'nacxo yed' eb' tzak'anto ochnac yuj vinhaj Ezequías chi', malaj junoc lajan spensar yed' vinh."
        },
        {
            "number": "6",
            "text": "Te k'anab'ajumnhej ix yutej sb'a vinh d'a Jehová. Malaj juneloc ix yiq'uel sb'a vinh d'ay. Masanil schecnab'il Jehová yalnaccan d'a vinhaj Moisés, ix sk'anab'ajej vinh."
        },
        {
            "number": "7",
            "text": "Masanil tas ix sk'ulej vinh, vach'nhej ix aj yelk'ochi, yujto aynhejoch Jehová yed' vinh. Ix yiq'uel sb'a vinh d'a yalanh smandar vinh sreyal Asiria, majxo yak'laj q'uen tumin vinh d'a vinh."
        },
        {
            "number": "8",
            "text": "Ix yak' ganar eb' filisteo vinh, eb' ay d'a juntzanh cuartel yed' eb' ay d'a juntzanh nivac chonhab' ayoch smuroal, masanto ix k'och vinh d'a Gaza yed' b'aj sk'och smacb'en Gaza chi'."
        },
        {
            "number": "9",
            "text": "Ayic schanhil ab'il yoch vinhaj Ezequías reyal d'a Judá, ayic yuquil ab'il yoch vinhaj Oseas yuninal vinhaj Ela reyal d'a Israel, ix yoymitan chonhab' Samaria vinhaj Salmanasar sreyal Asiria yed' eb' soldado."
        },
        {
            "number": "10",
            "text": "Ayic ix lajvi yoxil ab'il yoymitan eb', ix yak'an ganar Samaria chi' eb'. Ix uji jun chi' ayic vaquexo ab'il yoch vinhaj Ezequías chi' reyal, b'alunhexo pax ab'il yoch vinhaj Oseas reyal d'a Israel."
        },
        {
            "number": "11",
            "text": "Ix yik'b'at eb' israel vinhaj Salmanasar chi' d'a Asiria. A d'a chonhab' Halah d'a yol yic Habor d'a sti' a' Gozán yed' d'a juntzanh chonhab' yic eb' medo ix aj eb' yuj vinh."
        },
        {
            "number": "12",
            "text": "Icha chi' ix uji yujto manh k'anab'ajumoc ix yutej sb'a eb' israel d'a Jehová sDiosal, ix spitej sb'a eb' d'a strato, maj schalaj yab' eb' tas alb'ilcan yuj vinhaj Moisés schecab' Jehová."
        },
        {
            "number": "13",
            "text": "Ayic 14 ab'ilxo yoch vinhaj Ezequías reyal d'a Judá, ix och vinhaj Senaquerib sreyal Asiria yak' oval d'a masanil chonhab' ay smuroal d'a yol yic Judá chi', ix laj ak'ji ganar juntzanh chonhab' chi' yuj vinh."
        },
        {
            "number": "14",
            "text": "Yuj chi' ix yak'b'at jun uum vinhaj Ezequías chi' d'a vinh sreyal Asiria d'a Laquis, ix yalanb'at vinh icha tic: Ix och in mul d'ayach, iq'uel a soldado ayoch d'a sat co lugar tic, ol vak' q'uen tumin ayoch d'a vib'anh uuj, xchib'at vinh. Yuj chi', 225 quintal q'uen plata yed' 23 quintal q'uen oro ix yak'och vinh sreyal Asiria chi' d'a yib'anh vinhaj Ezequías sreyal Judá chi'."
        },
        {
            "number": "15",
            "text": "Masanil q'uen plata ayek' d'a yol stemplo Jehová ix yak'b'at vinhaj Ezequías chi' yed' jantacxo sb'eyumal vinh ay d'a yol spalacio."
        },
        {
            "number": "16",
            "text": "Ix yik'anpaxel q'uen oro vinh, aton q'uen ayoch d'a templo chi', q'uen ayoch d'a spuertail yed' d'a smarcoal, aton q'uen yak'nacoch vinh d'a spuertail templo chi'. Masanil juntzanh chi' ix yak'b'at vinh d'a vinh sreyal Asiria chi'."
        },
        {
            "number": "17",
            "text": "Ix lajvi chi', ix yak'ancot oxvanh eb' vinh sat yaj d'a eb' vinh yajalil eb' soldado vinh sreyal Asiria chi' d'a vinhaj rey Ezequías chi' yed' jun nivan nhilanh eb' soldado. Ix el eb' d'a Laquis, ix javi eb' d'a Jerusalén. Ix sb'oan scampamento eb' b'aj tz'emul yoctac jun stanqueal a a' ay d'a yib'anh, d'a yol b'e sb'at b'aj sjuk'vi eb' jalum k'apac."
        },
        {
            "number": "18",
            "text": "Elanhchamel ix avtaj vinhaj rey Ezequías yuj eb' vinh. Yuj chi' a eb' vinh oxvanh tic ix schecb'at vinh rey chi', yic sb'at lolon eb' vinh yed' eb': Aton vinhaj Eliaquim yuninal vinhaj Hilcías, vinh stanhvumal spalacio vinh rey chi', vinhaj Sebna tz'ib'um ab'ix yed' vinhaj Joa yuninal vinhaj Asaf, stz'ib'um vinh rey chi'."
        },
        {
            "number": "19",
            "text": "Ix yalan jun vinh sat yajalil eb' soldado yic Asiria chi' d'a eb' vinh: --Alec d'a vinhaj Ezequías tas syal vinh sreyal Asiria, vinh nivan yelk'och d'a sat luum tic: ¿Tas ayoch yipoc a k'ool?"
        },
        {
            "number": "20",
            "text": "¿Tom tza na' to yujnhej sjelanil a pensar syal ak'an ganar eb' in soldado jelan d'a oval? ¿Tas ayoch yipoc a k'ool yuj chi' tzach och ajk'olal d'ayin?"
        },
        {
            "number": "21",
            "text": "Ix vila' to a Egipto tzak'och yipoc a k'ool. Vach' toni, yujto a Egipto chi' lajan val icha junoc te' aj pojeltacxo. Ayic sco k'ocochan te', tz'ek' pacnaj te', axo sjayil snhi' te' sb'at d'a co k'ab'. Icha chi' yaj vinh sreyal Egipto d'a mach tz'ak'anoch vinh yipoc sk'ool."
        },
        {
            "number": "22",
            "text": "Ach Ezequías, tecan tzal icha tic: A onh tic a Jehová co Diosal scak'och yipoc co k'ool. Palta ina toxo ix a chec satjiel juntzanh altar b'aj chaanh, b'aj tz'och eb' anima ejmelal d'a jun e Diosal chi'. Ix alani to junxonhej altar b'aj tz'och eb' aj Judá yed' eb' aj Jerusalén ejmelal."
        },
        {
            "number": "23",
            "text": "A ticnaic b'o junoc a trato yed' vinh vajalil, aton vinh sreyal Asiria. Syal vinh d'ayach icha tic: Ol vak' chab'oc mil nok' chej d'ayach, tato tz'ilchaj eb' soldado sq'ue d'a yib'anh nok' uuj. ¿Tom ol yal uuj?"
        },
        {
            "number": "24",
            "text": "Tato icha chi', ¿tom ol tzak'van eyak'an oval yed' jun nhilanh eb' co soldado aj Asiria vanto sk'ayi, vach'chom tze comon aq'uejoch eb' aj Egipto yed' scarruaje yipoc e k'ool?"
        },
        {
            "number": "25",
            "text": "Anhejtona', ¿tom tza na' to tzonh comon javi co satel jun chonhab' tic tato manhoc Jehová ayoch qued'oc? Aton val ix onh checancot ul ex co sateli."
        },
        {
            "number": "26",
            "text": "Ix tak'vi vinhaj Eliaquim, vinhaj Sebna yed' vinhaj Joa d'a jun vinh yajal soldado chi': --Tzonh tevi d'ayach to a d'a arameo tzal d'ayonh, yujto scab' arameo chi'. Palta manh ach lolon d'a hebreo chi', yujto syab' masanil anima ayq'ue d'a yib'anh smuroal chonhab', xchi eb' vinh."
        },
        {
            "number": "27",
            "text": "Ix tak'vi vinh yajal eb' soldado chi': --Manhocnhej d'ayex yed' d'a vinh e reyal b'aj ix in checjicot yuj vinh in reyal yic tzul valan juntzanh lolonel tic. Palta aton val d'a masanil eb' anima ayq'ue d'a yib'anh muro chi' b'aj svala', yujto ol yab' syail eb' eyed'oc, ol e lo e tza', ol eyuk'an e chul tato tz'och oval."
        },
        {
            "number": "28",
            "text": "Yuj chi' ix q'ue vaan vinh yajalil eb' soldado chi', te chaanh ix yal vinh d'a hebreo: --Ab'ec val tas syal vinh rey te nivan yelk'ochi, aton vinh sreyal Asiria:"
        },
        {
            "number": "29",
            "text": "Manh eyak' e b'a yixtej vinhaj Ezequías chi'. ¿Tocval ol yal ex scolanel vinh d'a yol in k'ab'?"
        },
        {
            "number": "30",
            "text": "A vinhaj Ezequías chi' snib'ej vinh to a Jehová tzeyak'och yipoc e k'ool. Syalan vinh icha tic: Val yel ol onh scol Jehová co Diosal. Manh ol ak'jococh co chonhab' tic d'a yol sk'ab' vinh sreyal Asiria chi' yuuj, xchi vinh."
        },
        {
            "number": "31",
            "text": "Palta manh e cha eyab' tas syal vinh chi', xchi vinh sreyal Asiria chi'. Yujto a vinh rey chi' tzul checan val d'ayex tato tzeyak'och e b'a d'a yol sk'ab' vinh d'a ak'ank'olal, ol e lo sat eyavb'en te', icha te' uva yed' te' higo. Ol eyuk'anpax a a' joyb'il eyuuj."
        },
        {
            "number": "32",
            "text": "Ol lajvoc chi', ol ex yik'anb'at vinh d'a jun lum luum lajan icha eyic tic, b'aj ay te' uva yed' ixim trigo. Ol e b'o e pan yed' e vino. Ay pax aceite yed' te' olivo yed' nok' yalchab'. Vach' ol aj yek' eyuuj, manh ol ex chamlaj yuj vejel. Palta manh eyak'och d'a e k'ol tas syal vinhaj Ezequías chi', yujto tonhej tzex yixtej vinh syalan vinh: A Jehová ol onh colanoc, xchi vinh."
        },
        {
            "number": "33",
            "text": "A juntzanhxo nación maj coljilaj eb' yuj sdiosal d'a yol sk'ab' vinh sreyal Asiria chi'."
        },
        {
            "number": "34",
            "text": "¿B'aj ix k'och sdiosal chonhab' Amat yed' chonhab' Arfad? ¿B'ajtil ix k'och sdiosal chonhab' Sefarvaim, Hena yed' Iva? ¿Tocval ix colchaj Samaria d'a yol co k'ab' a onh Asiria onh tic yuj sdiosal?"
        },
        {
            "number": "35",
            "text": "¿Mach junoc d'a scal juntzanh sdiosal juntzanh nación chi' ix yal scolanel schonhab' d'a yol sk'ab' vinh sreyal Asiria? ¿Tas yuj tze na' to a Jehová ol yal scolanel Jerusalén tic? xchi vinh yajal soldado yic Asiria chi'."
        },
        {
            "number": "36",
            "text": "Palta tz'innhej xchi masanil eb' anima chi'. Manhxa mach ix tak'vi, yujto a vinhaj rey Ezequías ix alani to malaj mach stak'vi."
        },
        {
            "number": "37",
            "text": "Yuj chi' ix stzilchitanb'at spichul eb' vinh oxvanh chi', yujto ix te tac sk'ol eb' vinh yuj tas ix yal vinh schecab' vinh sreyal Asiria chi'. Ix lajvi chi', ix b'at yalan eb' vinh d'a vinhaj rey Ezequías tas ix alchaj chi'."
        }
    ]
}