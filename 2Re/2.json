{
    "chapter": "2",
    "verses": [
        {
            "number": "1",
            "text": "Ayic toxo wal sk'och sk'ual yik'jib'at winhaj Elías yuj Jehová t'a satcha’anh t'a skal jun chacxuxum ik', ix el winh yet' winhaj Eliseo t'a Gilgal."
        },
        {
            "number": "2",
            "text": "Ix yalan winh t'a winhaj Eliseo chi' icha tik: --Cananh t'a tik, yujto tzin schecb'at Jehová t'a Betel, xchi winh. Ix tak'wi winhaj Eliseo chi': --Swak' in ti' t'ayach t'a yichanh Jehová to ol in b'atnhej ed'oc, xchi winh. Yuj chi' ix b'at heb' winh schawanhil t'a Betel chi'."
        },
        {
            "number": "3",
            "text": "Ix elta heb' winh schecab' Dios ay t'a Betel chi' scha heb' winh, ix yalan heb' winh t'a winhaj Eliseo chi': --¿Ojtac ama to a ticnaik ol ik'joquel winh a k'ayb'umal tik t'ayach yuj Jehová? xchi heb' winh t'a winh. --Vojtacxo, tz'inec xe chi, xchi winh."
        },
        {
            "number": "4",
            "text": "Ixlajwi chi', ix yalanxi winhaj Elías chi' t'a winhaj Eliseo chi' icha tik: --Cananh t'a tik, yujto tzin schecb'at Jehová t'a Jericó, xchi winh. Ix tak'wixi winhaj Eliseo chi': --Swak' in ti' t'ayach t'a yichanh Jehová to ol in b'atnhej ed'oc, xchi winh. Yuj chi' ix b'atxi heb' winh schawanhil t'a Jericó chi'."
        },
        {
            "number": "5",
            "text": "Ix eltapax heb' winh schecab' Dios ayek' ta' scha heb' winh, ix yalan heb' t'a winhaj Eliseo chi': --¿Ojtac ama to a ticnaik ol ik'joquel winh a k'ayb'umal tik t'ayach yuj Jehová? xchi heb' winh. --Vojtacxo, tz'inec xe chi, xchi winh."
        },
        {
            "number": "6",
            "text": "Ixlajwi chi' ix yalanxi winhaj Elías chi' t'a winhaj Eliseo chi' icha tik: --Cananh t'a tik, yujto tzin schecb'at Jehová t'ha ha' Jordán, xchi winh. Ix tak'wixi winhaj Eliseo chi': --Swak' in ti' t'ayach t'a yichanh Jehová to ol in b'atnhej ed'oc, xchi winh. Yuj chi' ix b'atnhej heb' winh schawanhil."
        },
        {
            "number": "7",
            "text": "Najat ix b'at tzak'an 50 heb' winh schecab' Dios yuj heb' winh, najatto ix kan heb' winh t'a yichanhcot heb' winh chawanh chi' t'a sti' ha' Jordán."
        },
        {
            "number": "8",
            "text": "Ixlajwi chi' ix spacan jun sjucan pichul winhaj Elías chi', ix spajanem winh t'a sat ha' Jordán chi'. Ix spojan sb'ha ha', taquinh ix aj b'aj ix ek' heb' winh t'a yol ha' chi'."
        },
        {
            "number": "9",
            "text": "Ayic toxo ix k'axpaj ek' heb' winh chi', ix yalan winhaj Elías t'a winhaj Eliseo chi' icha tik: --Al t'ayin tas tza nib'ej swak' t'ayach yacb'an manto in ik'joquel t'a a tz'ey, xchi winh. Ix yalan winhaj Eliseo chi': --Tzin k'an t'ayach to cha makan tz'aj ak'ancan opisio chi' t'ayin, ichato a b'ab'el unin tzin ajkan a k'exuloc, xchi winh."
        },
        {
            "number": "10",
            "text": "Ix yalan winhaj Elías chi': Te ajaltac jun tza k'an tik t'ayin. Tato ol il tas ol aj wik'jiel t'a a tz'ey, ol ak'joc t'ayach. Tato manh ol il jun, manh ol ak'joclaj t'ayach, xchi winh."
        },
        {
            "number": "11",
            "text": "Yacb'an wan sb'ey heb' winh, wan slolon heb' winh. Elanhchamel ix checlajk'e jun carruaje k'ak' yilji, tok'b'il yuj nok' chej k'ak' yiljipaxi. A' ix ik'anel winhaj Elías chi' t'a stz'ey winhaj Eliseo chi', ix ik'jib'at winh t'a satcha’anh t'a skal jun chacxuxum ik'."
        },
        {
            "number": "12",
            "text": "Ayic ix yilan jun chi' winhaj Eliseo chi', ix el yav winh, ix yalan winh: Ay mamin, lajan ach icha nok' chej yet' carruaje yic owal t'ayonh israel onh tik, yujto tzach colwajnhej t'ayonh, xchi winh. Manhxa b'aj ix yil winhaj Elías winhaj Eliseo chi'. Ix snhik'chitanb'at jun spichul winhaj Eliseo ayoch yuj yic sch'oxanel scusk'olal winh."
        },
        {
            "number": "13",
            "text": "Elanhchamel ix b'at winh sik'k'e jun sjucan pichul winhaj Elías ix kan lanhnaj chi'. Ix meltzajcan winh t'ha ha' Jordán chi', ix och linhan winh t'a sti' ha'."
        },
        {
            "number": "14",
            "text": "Ix spajanem sjucan pichul winhaj Elías chi' winh t'a sat ha ha' chi', ix yalan winh icha tik: ¿B'ajtil ayek' Jehová sDiosal winhaj Elías? xchi winh. Ixnhej em k'apac chi' t'a sat ha', ix spojan sb'ha ha'. Icha chi' ix aj yek'xita winh t'a yol ha'."
        },
        {
            "number": "15",
            "text": "Ayic ix yilan heb' winh schecab' Dios ay t'a Jericó, aton heb' winh najat linhjab'kan yila', ix yalan heb' winh icha tik: Ha yopisio winhaj Elías ix ochcan t'a winhaj Eliseo tik, xchi heb' winh. Ix cot heb' scha winh, ix em nhojnaj heb' t'a yichanh winh."
        },
        {
            "number": "16",
            "text": "Ix yalan heb' icha tik: --Mamin, iltonab'i, ay 50 heb' winh winak t'a ko kal tik te tek'an. Tato syal a k'ol sb'at heb' winh say winh a k'ayb'umal chi', talaj ay b'aj ix actajcan winh yuj Yespíritu Jehová t'a jolomtac witz, ma t'a yoltac ch'olan, xchi heb' winh t'a winh. Palta ix yalan winh: --Maay, malaj mach sb'ati, xchi winh."
        },
        {
            "number": "17",
            "text": "Ix ochnhej ijan heb' winh yalan t'a winh, yuj chi' ix yal winh icha tik: Ixiquec an, xchi winh. Ix b'at heb' winh 50 chi' say t'a oxe' k'ual. Malaj mach ix ilchaj yuj heb' winh."
        },
        {
            "number": "18",
            "text": "Ixlajwi chi' ix meltzaj heb' winh t'a Jericó b'aj aycan winhaj Eliseo chi', ix yalan winh t'a heb' winh: --¿Tom maj wal t'ayex jun to max ex b'atlaj? xchi winh."
        },
        {
            "number": "19",
            "text": "Ix yalan heb' anima cajan t'a jun chonhab' chi' t'a winhaj Eliseo chi' icha tik: --Mamin, ilnab' wal yilji jun lugar tik, te wach', palta malaj tas tz'el t'a sat lu'um yujto manh wach'oc ha ha' ay t'a lu'um, xchi heb'."
        },
        {
            "number": "20",
            "text": "--Ix yalan winh t'a heb' icha tik: --Ik'eccot atz'am atz'am t'a yol junok uk'ab' ak'to, xchi winh. Ix yik'ancot jun uk'ab' atz'am chi' heb' t'a winh,"
        },
        {
            "number": "21",
            "text": "ix b'at secanem winh t'a yol sjaj ha ha' chi'. Ix yalan winh icha tik: --Icha tik yalan Jehová: Ha in ix in b'o jun ha ha' tik. Manhxa b'ak'uinh ay mach ol cham yuj ha', manhxa pax b'ak'uinh malaj tas ol yak' t'a sat lu'um yuj ha', xchi Jehová, xchi winh."
        },
        {
            "number": "22",
            "text": "Icha chi' ix aj sb'ocan ha', icha ix aj yalan winhaj Eliseo chi'."
        },
        {
            "number": "23",
            "text": "Ixlajwi chi', ix b'at winh t'a Betel. Ayic wan sk'e winh t'a sb'eal chi', ay jun nhilanh heb' winh kelemtac ay t'a jun chonhab' chi' ix elta t'a yol sb'e winh, ix och ijan heb' winh sb'ajan winh, ix yalan heb' winh: Q'ueanh ach d'en jolom. Q'ueanh ach d'en jolom, xchi heb' winh."
        },
        {
            "number": "24",
            "text": "Ix meltzajb'at k'elan winh t'a heb' winh, ix catab'aj heb' winh yuj winh t'a sb'i Jehová. Elanhchamel ix elta chawanh nok' oso t'a caltac te', ix cotac nhik'chitajb'at 42 heb' winh kelemtac chi' yuj nok'."
        },
        {
            "number": "25",
            "text": "Ixlajwi chi' ix b'at winh t'a jolom witz Carmelo, ix meltzajxi winh t'a Samaria."
        }
    ]
}