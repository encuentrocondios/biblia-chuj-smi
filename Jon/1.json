{
    "chapter": "1",
    "verses": [
        {
            "number": "1",
            "text": "Ay jun winh scuchan Jonás yuninal winhaj Amitai. Ha junel, ix lolon Jehová t'a winh, ix yalan icha tik:"
        },
        {
            "number": "2",
            "text": "Ixic lemnaj t'a jun niwan chonhab' Nínive, tzalan t'a eb' anima cajan ta' to ol in satel eb' yet' schonhab' chi', yujto svil val jantac chukal sk'ulej eb', xchi Jehová."
        },
        {
            "number": "3",
            "text": "Palta maj sk'anab'ajej winh tas ix yal Jehová chi', yuj chi' ix snab'at sb'a winh elelal t'a chonhab' Tarsis. Ix em winh t'a chonhab' Jope b'aj sjavi te' barco t'a sti' ha' mar. Ata' ix ilchaj jun te' barco yuj winh, vanxo sb'at te' t'a Tarsis chi'. Ix stupan spasaje winh, yic najat sb'atcan winh t'a yichanh Jehová snaani."
        },
        {
            "number": "4",
            "text": "Palta haxo Jehová ix ak'ancot jun ik' te ov t'a yib'anh ha' mar, ijan val sjecchaj te' barco chi' yuj yoval ha'."
        },
        {
            "number": "5",
            "text": "Ix xivq'ue eb' ed'jinac te' barco chi', ix laj yalan sb'a junjun eb' t'a sdiosal. Ix och ijan eb' syumancanb'at yicatz te' t'a yol ha' yic seb'b'i te'. Axo winhaj Jonás chi', ix em winh t'a jun colxo yol te' barco chi' t'a yalanh, haxo ta' ix vay winh."
        },
        {
            "number": "6",
            "text": "Axo winh sat yaj t'a te' barco chi' ix emk'och b'aj vaynac winh chi', ix yalan winh t'a winh icha tik: ¿Tas yuj anhej vayanh tzak' t'a tik ach anima? Q'ueanh vaan. Al a b'ha t'a a diosal, talaj tz'ok' sk'ool t'ayonh tzonh colchaji, xchi winh."
        },
        {
            "number": "7",
            "text": "Ix laj yalan eb' ed'jinac te' barco chi' t'ay junjun: Ha ticnaic caq'ek junok co sorteo, yic wach' snachajel cuuj mach ay smul yuj chi' sja jun tik t'a quib'anh, xchi eb'. Ix yak'an sorteo eb' chi', haxo t'a yib'anh winhaj Jonás chi' ix emi."
        },
        {
            "number": "8",
            "text": "Ix yalan eb' icha tik t'a winh: Al t'ayonh tas yuj sja jun tik t'a quib'anh. ¿Tas opisio? ¿B'ajtil ix ach coti? ¿Tas sb'i a chonhab'? ¿Tas aji? xchi eb' t'a winh."
        },
        {
            "number": "9",
            "text": "Ix tak'vi winhaj Jonás chi': Ha in tik hebreo in, ha t'a Jehová sDiosal satcha’anh, ata' swal in b'a, aton ixb’o’an ha' mar tik yet' lum lum, xchi winh."
        },
        {
            "number": "10",
            "text": "Yuj chi', ix och ijan winh yalan t'a eb' ed'jinac te' barco chi' to van yel winh elelal t'a yichanh Jehová yalani. Axo ix yab'an eb' to icha chi' yaji, ix yilanpax eb' to yelk'olal ste ovaj ha' mar chi', ix te wach' xivq'ue eb', ix och ijan eb' sk'anb'an t'a winh icha tik: ¿Tas yuj icha tik tzutej a b'a? ¿Tas tzach cutej ticnaic yic svanaj ha' mar tik? xchi eb'."
        },
        {
            "number": "11",
            "text": "Ix yalan winh icha tik: Yumineccanb'at t'a yol ha' mar tik, yic svanaj ha', vojtac to vuuj sjavi jun tik t'a quib'anh, xchi winh."
        },
        {
            "number": "12",
            "text": "Ix spilan val yip eb' yik'anb'ey te' barco chi' yic smeltzajb'at te' b'aj ay lum lum yalan eb', palta junelnhej majxo yal-laj yuj eb', yujto yelk'olal ste ovajchaanh ha' mar chi'."
        },
        {
            "number": "13",
            "text": "Yuj chi' ix tevi eb' t'a Jehová, ix yalan eb' icha tik: Mamin Jehová, manh onh a satel yuj schamel jun winh vinac tik, tato malaj smul winh jun, comonoc max ak'kan schamel winh tik t'a quib'anh, yujto a ach tik Jehová van a k'ulan icha tas nab'il uuj, xchi eb'."
        },
        {
            "number": "14",
            "text": "Ayic ix lajvi yalan eb' icha chi', ix syumancanb'at winhaj Jonás chi' eb' t'a yol ha' mar chi', icha chi' ix aj yoch vaan ha'."
        },
        {
            "number": "15",
            "text": "Ayic ix yilan jun chi' eb' ed'jinac te' barco chi', ix te xiv eb' t'a Jehová, ix yak'an jun silab' eb' t'ay, ix yak'anpax sti' eb' t'ay."
        },
        {
            "number": "16",
            "text": "Yacb'an chi' haxo Jehová ix ak'ancot jun nok' niwan chay, ix turjib'at winhaj Jonás chi' yuj nok'. Oxe' k'ual yet' oxe' ak'val ix ek' winh t'a yol sk'ol nok' chay chi'."
        }
    ]
}