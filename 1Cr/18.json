{
    "chapter": "18",
    "verses": [
        {
            "number": "1",
            "text": "Ayic ix lajvi yek' juntzanh tic, ix ak'ji ganar eb' filisteo yuj vinhaj rey David. Ix can eb' d'a yalanh smandar vinh. Ix yik'anek' chonhab' Gat vinh yed' yaldeail d'a yol sk'ab' eb'."
        },
        {
            "number": "2",
            "text": "Ix ak'jipax ganar eb' moabita yuj vinh, yuj chi' ix yak'och sb'a eb' d'a yol sk'ab' vinh, ix ak'jicanoch d'a yib'anh eb' yak'an q'uen tumin d'a vinh."
        },
        {
            "number": "3",
            "text": "Anhejtona' ix ak'jipax ganar vinhaj Hadad-ezer sreyal Soba ay d'a stojolal Hamat yuj vinh. A jun vinh rey chi' van smacan yicoc lum luum masanto d'a a' Éufrates."
        },
        {
            "number": "4",
            "text": "Ix yamchaj mil carruaje yic oval yuj vinhaj David chi' yed' eb' soldado. Ix yamchajpax 7 mil eb' soldado ayq'ue d'a yib'anh chej yed' pax 20 mil eb' soldado sb'ey d'a yoc. Ix spol d'inhchaj sch'anhal yoc masanil nok' chej ed'jinac carruaje yic oval chi' eb', axonhej nok' sk'anchaj yic stok'an 100 carruaje ix cani."
        },
        {
            "number": "5",
            "text": "Ix k'och eb' soldado sirio aj Damasco yic scolvaj eb' yed' vinhaj Hadad-ezer chi', palta ix ak'jipax ganar eb' yuj vinhaj rey David chi', ix miljicham 22 mil eb'."
        },
        {
            "number": "6",
            "text": "Ix lajvi chi' ix yak'ancan juntzanh eb' soldado vinh d'a scal eb' sirio aj Damasco chi'. Icha chi' ix aj scan eb' d'a yol sk'ab' vinh, ix ak'jicanoch d'a yib'anh eb' yak'an q'uen tumin d'a vinh. B'ajtac ix yak' oval vinhaj David chi', ix yak'nhej ganar vinh yuj Jehová."
        },
        {
            "number": "7",
            "text": "Anhejtona', ix yik'anpaxek' juntzanh maclab' jul-lab' vinh ayoch oro d'ay sk'an eb' yajalil eb' soldado vinhaj Hadad-ezer chi', ix yik'ancot eb' d'a Jerusalén."
        },
        {
            "number": "8",
            "text": "Nivan pax q'uen bronce ix yiq'uek' vinh d'a Tibhat yed' d'a Cun, aton juntzanh chonhab' chi' ay d'a yol smacb'en vinhaj rey Hadad-ezer chi'. Aton yed' q'uen bronce chi' ix sb'o jun nivan pila vinhaj rey Salomón. Ix sb'o pax juntzanh nivac oy vinh yed' masanil yamk'ab' nab'a bronce ix k'anchaj d'a templo."
        },
        {
            "number": "9",
            "text": "Ayic ix yab'an vinhaj Toi sreyal Hamat to toxo ix ak'ji ganar masanil eb' soldado vinhaj rey Hadad-ezer chi' yuj vinhaj rey David,"
        },
        {
            "number": "10",
            "text": "ix schecancot jun yuninal vinh, scuchan Adoram. Yed'nac q'uen oro vinh, q'uen plata yed' q'uen bronce yic tz'ak'ji stzatzil sk'ool vinhaj rey David yed' yalan vach' lolonel d'a vinh, yujto ix ak'ji ganar vinhaj rey Hadad-ezer chi' yuj vinh. A vinhaj Toi chi' yak'nac oval vinh yed' vinhaj rey Hadad-ezer chi' d'a yalanhtaxo."
        },
        {
            "number": "11",
            "text": "Ix yak' masanil juntzanh q'uen chi' vinhaj rey David d'a Jehová. Junnhej ix aj yak'an q'uen vinh yed' q'uen oro yed' q'uen plata yik'naquek' vinh d'a juntzanh nación tic: Aton d'a Edom, d'a Moab, d'a Amón, d'a eb' filisteo yed' d'a eb' amalecita."
        },
        {
            "number": "12",
            "text": "Yed' pax vinhaj Abisai yune' ix Sarvia, yajalil jun macanh eb' soldado vinhaj rey David, ix ak'ji ganar eb' soldado yic Edom yuj vinh. 18 mil eb' ix smilcham vinh d'a yak'lical Atz'am Atz'am."
        },
        {
            "number": "13",
            "text": "Ix lajvi chi', ix yak'ancan juntzanh eb' soldado vinh d'a Edom chi'. Yuj chi' masanil eb' edomita ix ochcan d'a yol sk'ab' vinhaj rey David chi'. B'ajtac ix yak' oval vinh, ix yak'nhej ganar vinh yuj Jehová."
        },
        {
            "number": "14",
            "text": "A vinhaj David, ix yak' reyal vinh d'a yib'anh chonhab' Israel. Te vach' ix yutej sb'eyb'al vinh, d'a stojolal ix sb'o yaj vinh tas yaj eb' chonhab'."
        },
        {
            "number": "15",
            "text": "A vinh yajalil eb' soldado, aton vinhaj Joab yune' ix Sarvia. Axo pax vinhaj Josafat yuninal vinhaj Ahilud, tz'ib'um yaj vinh d'a vinh rey chi'."
        },
        {
            "number": "16",
            "text": "A vinhaj Sadoc yuninal vinhaj Ahitob yed' vinhaj Abimelec yuninal vinhaj Abiatar, sacerdote eb' vinh, axo vinhaj Savsa, tz'ib'um ab'ix vinh."
        },
        {
            "number": "17",
            "text": "A pax vinhaj Benaía yuninal vinhaj Joiada, yajal yaj vinh d'a eb' quereteo yed' d'a eb' peleteo, aton eb' stanhvumal vinh rey, axo eb' vinh yuninal vinh rey chi', yajal yaj eb' yic scolvaj eb' yed' vinh."
        }
    ]
}