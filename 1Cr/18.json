{
    "chapter": "18",
    "verses": [
        {
            "number": "1",
            "text": "Ayic ix lajvi yek' juntzanh tik, ix ak'ji ganar eb' filisteo yuj winhaj rey David. Ix kan eb' t'a yalanh smandar winh. Ix yik'anek' chonhab' Gat winh yet' yaldeail t'a yol sk'ab' eb'."
        },
        {
            "number": "2",
            "text": "Ix ak'jipax ganar eb' moabita yuj winh, yuj chi' ix yak'och sb'a eb' t'a yol sk'ab' winh, ix ak'jicanoch t'a yib'anh eb' yak'an q'uen tumin t'a winh."
        },
        {
            "number": "3",
            "text": "Anhejtona' ix ak'jipax ganar winhaj Hadad-ezer sreyal Soba ay t'a stojolal Hamat yuj winh. Ha jun winh rey chi' van smacan yicoc lum lum masanto t'ha ha' Éufrates."
        },
        {
            "number": "4",
            "text": "Ix yamchaj mil carruaje yic oval yuj winhaj David chi' yet' eb' soldado. Ix yamchajpax 7 mil eb' soldado ayq'ue t'a yib'anh chej yet' pax 20 mil eb' soldado sb'ey t'a yoc. Ix spol d'inhchaj sch'anhal yoc masanil nok' chej ed'jinac carruaje yic oval chi' eb', axonhej nok' sk'anchaj yic stok'an 100 carruaje ix cani."
        },
        {
            "number": "5",
            "text": "Ix k'och eb' soldado sirio aj Damasco yic skolwaj eb' yet' winhaj Hadad-ezer chi', palta ix ak'jipax ganar eb' yuj winhaj rey David chi', ix miljicham 22 mil eb'."
        },
        {
            "number": "6",
            "text": "Ixlajwi chi' ix yak'ancan juntzanh eb' soldado winh t'a skal eb' sirio aj Damasco chi'. Icha chi' ix aj skan eb' t'a yol sk'ab' winh, ix ak'jicanoch t'a yib'anh eb' yak'an q'uen tumin t'a winh. B'ajtac ix yak' oval winhaj David chi', ix yak'nhej ganar winh yuj Jehová."
        },
        {
            "number": "7",
            "text": "Anhejtona', ix yik'anpaxek' juntzanh maclab' jul-lab' winh ayoch oro t'ay sk'an eb' yajalil eb' soldado winhaj Hadad-ezer chi', ix yik'ancot eb' t'a Jerusalén."
        },
        {
            "number": "8",
            "text": "Nivan pax q'uen bronce ix yiq'uek' winh t'a Tibhat yet' t'a Cun, aton juntzanh chonhab' chi' ay t'a yol smacb'en winhaj rey Hadad-ezer chi'. Aton yet' q'uen bronce chi' ix sb'o jun niwan pila winhaj rey Salomón. Ix sb'o pax juntzanh nivac oy winh yet' masanil yamk'ab' nab'a bronce ix k'anchaj t'a templo."
        },
        {
            "number": "9",
            "text": "Ayic ix yab'an winhaj Toi sreyal Hamat to toxo ix ak'ji ganar masanil eb' soldado winhaj rey Hadad-ezer chi' yuj winhaj rey David,"
        },
        {
            "number": "10",
            "text": "ix schecancot jun yuninal winh, scuchan Adoram. Yed'nac q'uen oro winh, q'uen plata yet' q'uen bronce yic tz'ak'ji stzatzil sk'ool winhaj rey David yet' yalan wach' lolonel t'a winh, yujto ix ak'ji ganar winhaj rey Hadad-ezer chi' yuj winh. Ha winhaj Toi chi' yak'nac oval winh yet' winhaj rey Hadad-ezer chi' t'a yalanhtaxo."
        },
        {
            "number": "11",
            "text": "Ix yak' masanil juntzanh q'uen chi' winhaj rey David t'a Jehová. Junnhej ix aj yak'an q'uen winh yet' q'uen oro yet' q'uen plata yik'naquek' winh t'a juntzanh nación tik: Aton t'a Edom, t'a Moab, t'a Amón, t'a eb' filisteo yet' t'a eb' amalecita."
        },
        {
            "number": "12",
            "text": "Yed' pax winhaj Abisai yune' ix Sarvia, yajalil jun makan eb' soldado winhaj rey David, ix ak'ji ganar eb' soldado yic Edom yuj winh. 18 mil eb' ix smilcham winh t'a yak'lical Atz'am Atz'am."
        },
        {
            "number": "13",
            "text": "Ixlajwi chi', ix yak'ancan juntzanh eb' soldado winh t'a Edom chi'. Yuj chi' masanil eb' edomita ix ochcan t'a yol sk'ab' winhaj rey David chi'. B'ajtac ix yak' oval winh, ix yak'nhej ganar winh yuj Jehová."
        },
        {
            "number": "14",
            "text": "Ha winhaj David, ix yak' reyal winh t'a yib'anh chonhab' Israel. Te wach' ix yutej sb'eyb'al winh, t'a stojolal ix sb'o yaj winh tas yaj eb' chonhab'."
        },
        {
            "number": "15",
            "text": "Ha winh yajalil eb' soldado, aton winhaj Joab yune' ix Sarvia. Axo pax winhaj Josafat yuninal winhaj Ahilud, tz'ib'um yaj winh t'a winh rey chi'."
        },
        {
            "number": "16",
            "text": "Ha winhaj Sadoc yuninal winhaj Ahitob yet' winhaj Abimelec yuninal winhaj Abiatar, sacerdote eb' winh, haxo winhaj Savsa, tz'ib'um ab'ix winh."
        },
        {
            "number": "17",
            "text": "Ha pax winhaj Benaía yuninal winhaj Joiada, yajal yaj winh t'a eb' quereteo yet' t'a eb' peleteo, aton eb' stanhvumal winh rey, haxo eb' winh yuninal winh rey chi', yajal yaj eb' yic skolwaj eb' yet' winh."
        }
    ]
}