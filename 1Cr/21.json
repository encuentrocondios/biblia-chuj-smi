{
    "chapter": "21",
    "verses": [
        {
            "number": "1",
            "text": "Ha winh Satanás ix och ajk'olal t'a eb' israel, yuj chi' ix yak' winh sk'ulej winhaj rey David yic syik'anchaanh sb'isul eb' soldado israel winh smasanil."
        },
        {
            "number": "2",
            "text": "Yuj chi' ix yal winh rey chi' t'a winhaj Joab yet' pax t'a eb' winh yajalil eb' soldado icha tik: --Ixiquec eyik'chaanh sb'isul eb' soldado. Sb'at e chacot t'a chonhab' Beerseba, masanto tzex k'och t'a chonhab' Dan. Ayic slajvi chi' tzeyik'ancot sb'isul eb' chi' t'ayin, yic svila' jantac eb' t'a smasanil."
        },
        {
            "number": "3",
            "text": "Palta ix tak'vi winhaj Joab chi' icha tik: --Aocab' Jehová tz'ak'an q'uib' sb'isul schonhab' masanto maxtzac yal sb'ischaji. Mamin rey ayoch eb' t'a yol a k'ab' smasanil, ¿tas yuj tza nib'ej jun tik? Ha t'a jun tik ol och smul co chonhab' tik uuj, xchi winh."
        },
        {
            "number": "4",
            "text": "Palta majxo schalaj yab' winh rey chi' tas ix yal winhaj Joab chi', yuj chi' ix b'at eb'. Ayic ix lajvi yik'anchaanh sb'isul masanil eb' soldado Israel chi' eb', ix meltzaj eb' t'a Jerusalén."
        },
        {
            "number": "5",
            "text": "Ix yak'an jantac sb'isul masanil eb' winh soldado winhaj Joab t'a winhaj David chi', ay 470 mil eb' winh soldado yic Judá yet' pax t'a juntzanhxo smacb'en Israel ay jun millón yet' 100 mil eb' winh vinac stiempo sb'at t'a oval."
        },
        {
            "number": "6",
            "text": "Palta maj ochlaj eb' winh vinac yinhtilal Leví yet' eb' winh yic Benjamín sb'isuloc, yujto maj scha sk'ol winhaj Joab jun schecnab'il winh rey chi'."
        },
        {
            "number": "7",
            "text": "Maj schapaxlaj sk'ol jun chi' Dios, yuj chi' ix yak'cot jun yaelal t'a yib'anh chonhab' Israel chi'."
        },
        {
            "number": "8",
            "text": "Ichato chi' ix yalanq'ueta smul winhaj rey David chi' d'ha Dios icha tik: --Te niwan in mul ix ochi, yujto ix in k'ulej jun tik, palta tzin k'an t'ayach to tzak' nivank'olal jun in mul tik, yujto icha junok quistal anima ix vutej in b'a, xchi winh."
        },
        {
            "number": "9",
            "text": "Yuj chi' ix yal Jehová t'a winhaj Gad schecab', aton winh tz'ak'an srazón winh rey chi', ix yalan icha tik:"
        },
        {
            "number": "10",
            "text": "Ixic, b'at il winhaj rey David, tzalan t'a winh to a in Jehová in swal icha tik: Ay oxe' tas svak' a sik'lej, a ach ol a sik'lej tas junok ol vak' t'ayach, xchi Jehová."
        },
        {
            "number": "11",
            "text": "Yuj chi' ix b'at winhaj Gad chi' yil winhaj rey David chi', ix yalan winh t'a winh icha tik: --Ha Jehová tz'alan icha tik: Sik'lej junok t'a skal juntzanh yaelal tik:"
        },
        {
            "number": "12",
            "text": "¿Tom ha' oxe' ab'il vejel, ma oxe' ujal ol yak' eb' ajk'ol ex smilanchamoc, mato oxe' k'ual ilya ol yak' t'a yol a macb'en tik? Ha jun chi' vespada a in Jehová in tik, yujto a jun vángel ol satanel anima t'a yol a macb'en tik, xchi Jehová. Yuj chi' sik'lej ticnaic yic wach' ol yal vak'an spak t'a Jehová, aton in checancoti, xchi winhaj Gad chi' t'a winh."
        },
        {
            "number": "13",
            "text": "Ix yalan winhaj rey David chi' t'a winhaj Gad chi' icha tik: --Maxtzac nachajlaj vuuj tas tzin sik'lej. Wach' ama to a Jehová tz'em sk'ab' t'a vib'anh, manhoc anima sva sk'ab' t'ayin, yujto vojtac to niwan yoq'uelk'olal Jehová chi', xchi winh."
        },
        {
            "number": "14",
            "text": "Yuj chi' ix yak'cot jun ilya Jehová t'a yib'anh chonhab' Israel chi', 70 mil eb' ix cham yuj."
        },
        {
            "number": "15",
            "text": "Ix schecancot jun yángel Jehová yic satanel eb' anima t'a Jerusalén. Ayic van satanel eb' anima chi', ix cusq'ue sk'ol Jehová yuj jun yaelal chi', ix yalan t'a jun yángel van smilancham anima chi' icha tik: Yechelxo chi', actej, xchi t'ay. Ha val t'a jun rato chi', a jun yángel Jehová chi', ay val ek' b'aj van stek'vi trigo winhaj Ornán jebuseo."
        },
        {
            "number": "16",
            "text": "Axo ix q'ue q'uelan winhaj rey David, ix yilan winh to ayek' jun yángel Jehová chi' t'a snanhal lum lum tik yet' satcha’anh, yet'nacq'ue jun q'uen espada, van yak'anem q'uen yespada chi' t'a yib'anh Jerusalén. Yed'nhej chi' ix em nhojan winhaj rey David chi' yet' eb' yichamtac vinaquil chonhab' Israel masanto t'a sat lu'um, ayoch pichul yic cusk'olal yuj eb'."
        },
        {
            "number": "17",
            "text": "Ix yalan winhaj rey David chi' d'ha Dios icha tik: --Mamin, a in val ix vala' to tz'ik'jichaanh sb'isul eb' chonhab' tik. Ha in val ix och in mul. Malaj smul eb' anima tik. Mamin Jehová, ach in Diosal, tzin tevi t'ayach to a jun yaelal tik, ha t'a vib'anh yet' winhtilal tz'emi, manh a satel a chonhab' tik, xchi winh."
        },
        {
            "number": "18",
            "text": "Yuj chi' ix yal Yángel Jehová chi' t'a winhaj Gad to syal winh t'a winhaj rey David chi' to sb'oq'ue junok altar winh b'aj stek'vi trigo winhaj Ornán jebuseo chi'."
        },
        {
            "number": "19",
            "text": "Yuj chi' ix b'at winh rey chi' sb'oq'ue jun altar yic tz'ik'jichaanh sb'i Jehová, icha ix aj yalchaj chi'."
        },
        {
            "number": "20",
            "text": "Ha winhaj Ornán yet' chanhvanh yuninal winh, van stek'vi trigo eb', haxo ix yilan eb' to ayek' Yángel Jehová chi' ta', ix b'at eb' winh yuninal winh chi' sk'ub'ejel sb'a."
        },
        {
            "number": "21",
            "text": "Ayic ix yilan winhaj Ornán chi' to van sk'och winh rey t'a slak'anil, ix elta winh b'aj van stek'vi trigo chi', ix em nhojan winh t'a yichanh winh rey chi'."
        },
        {
            "number": "22",
            "text": "Yuj chi' ix yal winh rey chi' t'a winh icha tik: --Tzoc val el t'a a k'ool, tza chonh jun lugar b'aj tzach tek'vi trigo tik t'ayin, yic tzin b'oq'ue junok altar t'a Jehová, yic tz'och vaan jun ilya tik t'a cal chonhab' tik. Chonh t'ayin icha val jantac stojol, xchi winh rey chi'."
        },
        {
            "number": "23",
            "text": "Ix tak'vi winhaj Ornán chi' t'a winh: --Mamin rey, syal in sian jun lugar tik t'ayach yic tza b'oan tas snib'ej a k'ool. Svak'anpax nok' toro yic tz'och nok' silab'il yet' te' tek'lab' tik syal yoch te' t'a k'atzitzal, haxo ixim trigo tik, syal yoch ixim t'a ofrendail. Mamin rey, masanil juntzanh tik svak' t'ayach, xchi winh."
        },
        {
            "number": "24",
            "text": "Palta ix tak'vi winhaj rey David chi' icha tik: --Yuj val dios t'ayach yuj masanil juntzanh tik, palta a in tik yowalil ol in tup juntzanh tik smasanil icha val stojol, yujto max yal-laj vik'anek' a tastac, svak'an silab'il t'a Jehová. Max yal-laj vak'an junok tas silab'il to manh ol in tupu', xchi winh."
        },
        {
            "number": "25",
            "text": "Icha chi' ix aj smanan jun lu'um chi' winh rey chi' t'a 600 siclo q'uen oro."
        },
        {
            "number": "26",
            "text": "Ata' ix sb'oq'ue jun altar winh, ix snhusan silab' winh yet' silab' yic junk'olal. Ixlajwi chi', ix lesalvi winh t'a Jehová, haxo Jehová chi' ix ak'ancot k'ak' t'a satcha’anh t'a yib'anh jun silab' t'a yib'anh altar chi'."
        },
        {
            "number": "27",
            "text": "Ixlajwi chi', ix yalan Jehová t'a jun ángel chi' to syak'xiem q'uen yespada chi' t'a yol yatut."
        },
        {
            "number": "28",
            "text": "Ayic ix yilan winhaj rey David to ix tak'vi Jehová t'a winh t'a stek'lab' trigo winhaj Ornán chi', ix yak'an juntzanhxo silab' winh t'a Jehová ta'."
        },
        {
            "number": "29",
            "text": "Wach'chom a jun mantiado sb'onacq'ue winhaj Moisés yicoc Jehová t'a tzinan lu'um yet' jun altar b'aj stz'a silab' ay t'a Gabaón jun lugar chaanh yic ejmelal,"
        },
        {
            "number": "30",
            "text": "palta maj yal-laj sb'at winhaj rey David ta' yic sk'anb'ej d'ha Dios, yujto ix te xiv winh ayic ix yilan jun q'uen espada winh yet'nac Yángel Jehová."
        }
    ]
}