{
    "chapter": "21",
    "verses": [
        {
            "number": "1",
            "text": "A vinh Satanás ix och ajk'olal d'a eb' israel, yuj chi' ix yak' vinh sk'ulej vinhaj rey David yic syik'anchaanh sb'isul eb' soldado israel vinh smasanil."
        },
        {
            "number": "2",
            "text": "Yuj chi' ix yal vinh rey chi' d'a vinhaj Joab yed' pax d'a eb' vinh yajalil eb' soldado icha tic: --Ixiquec eyik'chaanh sb'isul eb' soldado. Sb'at e chacot d'a chonhab' Beerseba, masanto tzex k'och d'a chonhab' Dan. Ayic slajvi chi' tzeyik'ancot sb'isul eb' chi' d'ayin, yic svila' jantac eb' d'a smasanil."
        },
        {
            "number": "3",
            "text": "Palta ix tak'vi vinhaj Joab chi' icha tic: --Aocab' Jehová tz'ak'an q'uib' sb'isul schonhab' masanto maxtzac yal sb'ischaji. Mamin rey ayoch eb' d'a yol a k'ab' smasanil, ¿tas yuj tza nib'ej jun tic? A d'a jun tic ol och smul co chonhab' tic uuj, xchi vinh."
        },
        {
            "number": "4",
            "text": "Palta majxo schalaj yab' vinh rey chi' tas ix yal vinhaj Joab chi', yuj chi' ix b'at eb'. Ayic ix lajvi yik'anchaanh sb'isul masanil eb' soldado Israel chi' eb', ix meltzaj eb' d'a Jerusalén."
        },
        {
            "number": "5",
            "text": "Ix yak'an jantac sb'isul masanil eb' vinh soldado vinhaj Joab d'a vinhaj David chi', ay 470 mil eb' vinh soldado yic Judá yed' pax d'a juntzanhxo smacb'en Israel ay jun millón yed' 100 mil eb' vinh vinac stiempo sb'at d'a oval."
        },
        {
            "number": "6",
            "text": "Palta maj ochlaj eb' vinh vinac yinhtilal Leví yed' eb' vinh yic Benjamín sb'isuloc, yujto maj scha sk'ol vinhaj Joab jun schecnab'il vinh rey chi'."
        },
        {
            "number": "7",
            "text": "Maj schapaxlaj sk'ol jun chi' Dios, yuj chi' ix yak'cot jun yaelal d'a yib'anh chonhab' Israel chi'."
        },
        {
            "number": "8",
            "text": "Ichato chi' ix yalanq'ueta smul vinhaj rey David chi' d'a Dios icha tic: --Te nivan in mul ix ochi, yujto ix in k'ulej jun tic, palta tzin k'an d'ayach to tzak' nivank'olal jun in mul tic, yujto icha junoc quistal anima ix vutej in b'a, xchi vinh."
        },
        {
            "number": "9",
            "text": "Yuj chi' ix yal Jehová d'a vinhaj Gad schecab', aton vinh tz'ak'an srazón vinh rey chi', ix yalan icha tic:"
        },
        {
            "number": "10",
            "text": "Ixic, b'at il vinhaj rey David, tzalan d'a vinh to a in Jehová in sval icha tic: Ay oxe' tas svak' a sik'lej, a ach ol a sik'lej tas junoc ol vak' d'ayach, xchi Jehová."
        },
        {
            "number": "11",
            "text": "Yuj chi' ix b'at vinhaj Gad chi' yil vinhaj rey David chi', ix yalan vinh d'a vinh icha tic: --A Jehová tz'alan icha tic: Sik'lej junoc d'a scal juntzanh yaelal tic:"
        },
        {
            "number": "12",
            "text": "¿Tom a' oxe' ab'il vejel, ma oxe' ujal ol yak' eb' ajk'ol ex smilanchamoc, mato oxe' k'ual ilya ol yak' d'a yol a macb'en tic? A jun chi' vespada a in Jehová in tic, yujto a jun vángel ol satanel anima d'a yol a macb'en tic, xchi Jehová. Yuj chi' sik'lej ticnaic yic vach' ol yal vak'an spac d'a Jehová, aton in checancoti, xchi vinhaj Gad chi' d'a vinh."
        },
        {
            "number": "13",
            "text": "Ix yalan vinhaj rey David chi' d'a vinhaj Gad chi' icha tic: --Maxtzac nachajlaj vuuj tas tzin sik'lej. Vach' ama to a Jehová tz'em sk'ab' d'a vib'anh, manhoc anima sva sk'ab' d'ayin, yujto vojtac to nivan yoq'uelk'olal Jehová chi', xchi vinh."
        },
        {
            "number": "14",
            "text": "Yuj chi' ix yak'cot jun ilya Jehová d'a yib'anh chonhab' Israel chi', 70 mil eb' ix cham yuuj."
        },
        {
            "number": "15",
            "text": "Ix schecancot jun yángel Jehová yic satanel eb' anima d'a Jerusalén. Ayic van satanel eb' anima chi', ix cusq'ue sk'ol Jehová yuj jun yaelal chi', ix yalan d'a jun yángel van smilancham anima chi' icha tic: Yechelxo chi', actej, xchi d'ay. A val d'a jun rato chi', a jun yángel Jehová chi', ay val ek' b'aj van stek'vi trigo vinhaj Ornán jebuseo."
        },
        {
            "number": "16",
            "text": "Axo ix q'ue q'uelan vinhaj rey David, ix yilan vinh to ayek' jun yángel Jehová chi' d'a snanhal lum luum tic yed' satchaanh, yed'nacq'ue jun q'uen espada, van yak'anem q'uen yespada chi' d'a yib'anh Jerusalén. Yed'nhej chi' ix em nhojan vinhaj rey David chi' yed' eb' yichamtac vinaquil chonhab' Israel masanto d'a sat luum, ayoch pichul yic cusk'olal yuj eb'."
        },
        {
            "number": "17",
            "text": "Ix yalan vinhaj rey David chi' d'a Dios icha tic: --Mamin, a in val ix vala' to tz'ik'jichaanh sb'isul eb' chonhab' tic. A in val ix och in mul. Malaj smul eb' anima tic. Mamin Jehová, ach in Diosal, tzin tevi d'ayach to a jun yaelal tic, a d'a vib'anh yed' vinhtilal tz'emi, manh a satel a chonhab' tic, xchi vinh."
        },
        {
            "number": "18",
            "text": "Yuj chi' ix yal Yángel Jehová chi' d'a vinhaj Gad to syal vinh d'a vinhaj rey David chi' to sb'oq'ue junoc altar vinh b'aj stek'vi trigo vinhaj Ornán jebuseo chi'."
        },
        {
            "number": "19",
            "text": "Yuj chi' ix b'at vinh rey chi' sb'oq'ue jun altar yic tz'ik'jichaanh sb'i Jehová, icha ix aj yalchaj chi'."
        },
        {
            "number": "20",
            "text": "A vinhaj Ornán yed' chanhvanh yuninal vinh, van stek'vi trigo eb', axo ix yilan eb' to ayek' Yángel Jehová chi' ta', ix b'at eb' vinh yuninal vinh chi' sk'ub'ejel sb'a."
        },
        {
            "number": "21",
            "text": "Ayic ix yilan vinhaj Ornán chi' to van sk'och vinh rey d'a slak'anil, ix elta vinh b'aj van stek'vi trigo chi', ix em nhojan vinh d'a yichanh vinh rey chi'."
        },
        {
            "number": "22",
            "text": "Yuj chi' ix yal vinh rey chi' d'a vinh icha tic: --Tzoc val el d'a a k'ool, tza chonh jun lugar b'aj tzach tek'vi trigo tic d'ayin, yic tzin b'oq'ue junoc altar d'a Jehová, yic tz'och vaan jun ilya tic d'a cal chonhab' tic. Chonh d'ayin icha val jantac stojol, xchi vinh rey chi'."
        },
        {
            "number": "23",
            "text": "Ix tak'vi vinhaj Ornán chi' d'a vinh: --Mamin rey, syal in sian jun lugar tic d'ayach yic tza b'oan tas snib'ej a k'ool. Svak'anpax nok' toro yic tz'och nok' silab'il yed' te' tek'lab' tic syal yoch te' d'a k'atzitzal, axo ixim trigo tic, syal yoch ixim d'a ofrendail. Mamin rey, masanil juntzanh tic svak' d'ayach, xchi vinh."
        },
        {
            "number": "24",
            "text": "Palta ix tak'vi vinhaj rey David chi' icha tic: --Yuj val dios d'ayach yuj masanil juntzanh tic, palta a in tic yovalil ol in tup juntzanh tic smasanil icha val stojol, yujto max yal-laj vik'anek' a tastac, svak'an silab'il d'a Jehová. Max yal-laj vak'an junoc tas silab'il to manh ol in tupu', xchi vinh."
        },
        {
            "number": "25",
            "text": "Icha chi' ix aj smanan jun luum chi' vinh rey chi' d'a 600 siclo q'uen oro."
        },
        {
            "number": "26",
            "text": "Ata' ix sb'oq'ue jun altar vinh, ix snhusan silab' vinh yed' silab' yic junk'olal. Ix lajvi chi', ix lesalvi vinh d'a Jehová, axo Jehová chi' ix ak'ancot k'ak' d'a satchaanh d'a yib'anh jun silab' d'a yib'anh altar chi'."
        },
        {
            "number": "27",
            "text": "Ix lajvi chi', ix yalan Jehová d'a jun ángel chi' to syak'xiem q'uen yespada chi' d'a yol yatut."
        },
        {
            "number": "28",
            "text": "Ayic ix yilan vinhaj rey David to ix tak'vi Jehová d'a vinh d'a stek'lab' trigo vinhaj Ornán chi', ix yak'an juntzanhxo silab' vinh d'a Jehová ta'."
        },
        {
            "number": "29",
            "text": "Vach'chom a jun mantiado sb'onacq'ue vinhaj Moisés yicoc Jehová d'a tz'inan luum yed' jun altar b'aj stz'a silab' ay d'a Gabaón jun lugar chaanh yic ejmelal,"
        },
        {
            "number": "30",
            "text": "palta maj yal-laj sb'at vinhaj rey David ta' yic sk'anb'ej d'a Dios, yujto ix te xiv vinh ayic ix yilan jun q'uen espada vinh yed'nac Yángel Jehová."
        }
    ]
}