{
    "chapter": "27",
    "verses": [
        {
            "number": "1",
            "text": "Junjun ujal tz'och 24 mil eb' winh vinac t'a soldadoal. Ha t'a skal eb' winh ay eb' winh yajal yaj t'a skal yinhtilal, ay eb' winh nivac yajalil eb' soldado yet' eb' winh yajalil eb' tz'ilan tastac yic winh rey. Aton sb'i eb' winh ayoch yajalil tik, t'a stzolal tz'aj yoch eb' winh t'a junjun uj."
        },
        {
            "number": "2",
            "text": "Ha t'a b'ab'el uj a winhaj Jasobeam yuninal winhaj Zabdiel yinhtilal winhaj Fares tz'ochi."
        },
        {
            "number": "3",
            "text": "Axo t'a schab'il uj, a winhaj Dodai aj Aho tz'ochi. Axo winhaj Miclot schab'il yajal yaji."
        },
        {
            "number": "4",
            "text": "Axo t'a yoxil uj, a winhaj Benaía yuninal winhaj sat sacerdote Joiada tz'ochi."
        },
        {
            "number": "5",
            "text": "Ha winhaj Benaía chi', yajal yaj winh t'a 30 eb' soldado te b'inajnac, haxo winh yuninal winh scuchan Amisabad, schab'il yajal yaj winh t'a jun makan eb' soldado tz'och t'a jun uj chi'."
        },
        {
            "number": "6",
            "text": "Axo t'a schanhil uj, a winhaj Asael yuk'tac winhaj Joab aycanoch sb'i t'ay, palta haxo winhaj Zebadías yuninal winh ayoch yajalil sq'uexuloc."
        },
        {
            "number": "7",
            "text": "Axo t'a yoil uj, a winhaj Samhut yinhtilal Izhar tz'ochi."
        },
        {
            "number": "8",
            "text": "Axo t'a svaquil uj, a winhaj Ira yuninal winhaj Iques aj Tecoa tz'ochi."
        },
        {
            "number": "9",
            "text": "Axo t'a yuquil uj, a winhaj Heles aj Pelón, yinhtilal Efraín tz'ochi."
        },
        {
            "number": "10",
            "text": "Axo t'a svajxaquil uj, a winhaj Sibecai aj Husa, yinhtilal winhaj Zera tz'ochi."
        },
        {
            "number": "11",
            "text": "Axo t'a sb'alunhil uj, a winhaj Abiezer aj Anatot, yinhtilal Benjamín tz'ochi."
        },
        {
            "number": "12",
            "text": "Axo t'a slajunhil uj, a winhaj Maharai aj Netofa, yinhtilal winhaj Zera tz'ochi."
        },
        {
            "number": "13",
            "text": "Axo t'a yuxluchil uj, a winhaj Benaía aj Piratón, yinhtilal Efraín tz'ochi."
        },
        {
            "number": "14",
            "text": "Axo t'a slajchavil uj, a winhaj Heldai aj Netofa, yinhtilal winhaj Otoniel tz'ochi."
        },
        {
            "number": "15",
            "text": "Axo pax eb' winh yajal yaj t'a junjun makan eb' yinhtilal Israel, aton eb' winh tik: Ha t'a eb' yinhtilal Rubén, a winhaj Eliezer yuninal winhaj Zicri yajal yaji. Axo t'a eb' yinhtilal Simeón, a winhaj Sefatías yuninal winhaj Maaca yajal yaji. Axo t'a eb' yinhtilal Leví, a winhaj Hasabías yuninal winhaj Kemuel yajal yaji. Axo t'a eb' winh yinhtilal winhaj Aarón, a winhaj Sadoc yajal yaji. Axo t'a eb' yinhtilal Judá, a winhaj Eliú yuk'tac winhaj rey David yajal yaji. Axo t'a eb' yinhtilal Isacar, a winhaj Omri yuninal winhaj Micael yajal yaji. Axo t'a eb' yinhtilal Zabulón, a winhaj Ismaías yuninal winhaj Abdías yajal yaji. Axo t'a eb' yinhtilal Neftalí, a winhaj Jerimot yuninal winhaj Azriel yajal yaji. Axo t'a eb' yinhtilal Efraín, a winhaj Oseas yuninal winhaj Azazías yajal yaji. Ha t'a nanhal eb' yinhtilal Manasés, a winhaj Joel yuninal winhaj Pedaías yajal yaji. Axo t'a nanhalxo eb' yinhtilal Manasés ay t'a Galaad, a winhaj Iddo yuninal winhaj Zacarías yajal yaji. Axo t'a eb' yinhtilal Benjamín, a winhaj Jaasiel yuninal winhaj Abner yajal yaji. Axo t'a eb' yinhtilal Dan, a winhaj Azareel yuninal winhaj Jeroham yajal yaji. Aton juntzanh eb' winh tik yajal yaj t'a junjun makan eb' yinhtilal Israel."
        },
        {
            "number": "16",
            "text": "Ayic ix yalan winhaj rey David to sb'ischaj masanil eb' israel, ix yalan winh to max b'ischajlaj eb' manto tz'acvi t'a 20 ab'il sk'inal, yujto yak'nac sti' Jehová to ol yik' val chaanh sb'isul eb' yinhtilal Israel icha sb'isul q'uen k'anal."
        },
        {
            "number": "17",
            "text": "Ix schael yich winhaj Joab yik'anchaanh sb'isul eb' yetisraelal chi', palta maj lajvoclaj yik'anchaanh winh, yujto yuj jun chi' ix cot jun niwan yaelal t'a yib'anh chonhab' Israel. Yuj chi' a sb'isul eb' chi' manh tz'ib'ab'iloc t'a yab'ixal winhaj rey David."
        },
        {
            "number": "18",
            "text": "Ha winhaj Azmavet yuninal winhaj Adiel tz'ilan tastac ay t'a winh rey. Axo winhaj Jonatán yuninal winhaj Uzías tz'ilani jantac tas molan t'a junjun chonhab', t'a junjun aldea yet' t'a junjun cuartel ay t'a sattac mojon."
        },
        {
            "number": "19",
            "text": "Axo winhaj Ezri yuninal winhaj Quelub tz'ilan eb' smunlaj t'a sluum winh rey chi'."
        },
        {
            "number": "20",
            "text": "Axo winhaj Simei aj Ramat tz'ilan eb' smunlaj t'a te' yuva winh rey chi'. Axo winhaj Zabdi aj Safat tz'ilan eb' smolb'an vino t'a yet'tal."
        },
        {
            "number": "21",
            "text": "Axo winhaj Baal-hanán aj Gedera tz'ilan eb' smunlaj t'a te' olivo yet' t'a te' caltacte'al higo ay t'a panhquiltac. Axo winhaj Joás tz'ilan eb' smolan aceite yic sat te' olivo."
        },
        {
            "number": "22",
            "text": "Axo winhaj Sitrai aj Sarón tz'ilan eb' ayoch yil nok' vacax ay t'a Sarón chi'. Axo pax winhaj Safat yuninal winhaj Adlai tz'ilan eb' ayoch yil nok' vacax ay t'a panhquiltac."
        },
        {
            "number": "23",
            "text": "Axo winhaj Obil ismaelita tz'ilan eb' ayoch yil nok' camello. Axo winhaj Jehedías aj Meronot tz'ilan eb' ayoch yil nok' b'uru."
        },
        {
            "number": "24",
            "text": "Axo winhaj Jaziz agareno tz'ilan eb' ayoch yil nok' calnel yet' nok' chiva. Aton masanil eb' winh tik tz'ilan masanil tastac ay t'a winhaj rey David chi'."
        },
        {
            "number": "25",
            "text": "Ha winhaj Jonatán yicham winhaj rey David chi', tz'ib'um winh, te jelan pax winh, ak'um razón yaj winh t'a winh rey chi'. Axo winhaj Jehiel yuninal winhaj Hacmoni tz'ilan eb' winh yuninal winh rey chi'."
        },
        {
            "number": "26",
            "text": "Yed' pax winhaj Ahitofel ak'um razón yajpax winh t'a winh rey chi' yet' winhaj Husai arquita, te wach' yak'an winh rey chi' yet' winh."
        },
        {
            "number": "27",
            "text": "Ayic toxo ix cham winhaj Ahitofel chi', a winhaj Joiada yuninal winhaj Benaía yet' winhaj Abiatar ix ochcan sq'uexuloc winh. Axo winhaj Joab sat yajal yaj t'a eb' soldado winh rey chi'."
        }
    ]
}