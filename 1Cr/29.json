{
    "chapter": "29",
    "verses": [
        {
            "number": "1",
            "text": "Ixlajwi chi', ix yalan winhaj rey David chi' t'a masanil eb' anima molanek' chi' icha tik: Ex vetchonhab', anhej val winh vuninal aj Salomón tik ix sik'jiel yuj Dios, palta yune' quelemto winh. Axo pax jun munlajel tik te niwan, yujto a jun templo chi' manh yicoc anima, palta to scajnub' Jehová Dios ol ajoc."
        },
        {
            "number": "2",
            "text": "Ix vak' val vip in molb'an masanil tastac ol k'anchaj t'a stemplo co Diosal chi': Aton q'uen oro, q'uen plata, q'uen bronce, q'uen hierro yet' te te', icha jantac ol k'anchaj t'a junjun makan munlajel. Te niwan q'uen cornalina ix in molb'ej yet' juntzanhxo q'uen q'ueen tz'och yelvanub'oc yet' tzijtum macanhil q'uen q'ueen wach' yilji, manh jantacoc pax q'uen mármol."
        },
        {
            "number": "3",
            "text": "Ha yet' jantac tas molb'ab'ilxo chi' vuuj yic sb'ochaj templo chi', svak'anpax jantac q'uen oro yet' q'uen plata to yel vico', yujto te xajan stemplo in Diosal vuuj."
        },
        {
            "number": "4",
            "text": "Aton 2 mil 300 quintal q'uen oro te wach' yet' 5 mil 300 quintal q'uen plata, te wach' pax yaj q'uen sb'oi, yic tz'och q'uen t'a sattac yol templo yet' juntzanh cuarto,"
        },
        {
            "number": "5",
            "text": "yet' t'a juntzanhxo munlajel ol sb'o eb' munlajvum t'a q'uen oro, ma t'a q'uen plata chi'. Axo ticnaic, ¿mach ex val b'ecan e k'ol eyak'an e colval t'a Jehová? xchi winh rey chi'."
        },
        {
            "number": "6",
            "text": "Yuj chi', a eb' yajal yaj t'a eb' sk'ab'yoc, eb' yajal yaj t'a junjun inhtilal eb' yetisraelal, eb' nivac yajalil eb' soldado yet' eb' yajal yaj t'a eb' tz'ilan smunlajel winh rey, masanil eb' chi', ix el val t'a sk'ol eb' yak'an scolval."
        },
        {
            "number": "7",
            "text": "Ix laj yak' scolval eb' yic sb'ochaj templo chi': 3 mil 800 quintal q'uen oro, 7 mil 600 quintal q'uen plata, 13 mil 500 quintal q'uen bronce yet' pax 75 mil quintal q'uen hierro, masanil juntzanh q'uen chi' ix yak' eb'."
        },
        {
            "number": "8",
            "text": "Yed' pax eb' b'aj ay q'uen q'ueen wach' yilji, ix yak' q'uen eb' t'a winhaj Jehiel yinhtilal winhaj Gersón, yujto a winh schaan masanil tas tz'ak'ji yic sb'ochaj templo chi'."
        },
        {
            "number": "9",
            "text": "Ix tzalaj val masanil anima yuj jantac tas ix yak' eb' yajal chi', yujto t'a smasanil sk'ol eb' ix yak' juntzanh chi' t'a Jehová. Anhejtona' ix te tzalajpax winhaj rey David chi' yet' eb'."
        },
        {
            "number": "10",
            "text": "Yuj chi' ix yal wach' lolonel winh t'a Jehová t'a yichanh masanil eb' anima chi', ix yalan winh icha tik: Mamin Jehová, co Diosal ach, sDiosal ach pax winh co mam quicham Israel. Alchajocab' wach' lolonel t'ayach t'a masanil tiempo."
        },
        {
            "number": "11",
            "text": "Ic yaj smasanil tas, te niwan elk'ochi, ay a poder, ay a tziquiquial, Yajal ach t'a satcha’anh yet' t'a sat lu'um tik."
        },
        {
            "number": "12",
            "text": "Ha ach tzak' b'eyumal yic tzonh ik'anchaanh. Yajal ach t'a yib'anh smasanil. Ha t'a yol a k'ab' ay masanil ipalil. Tzak' snivanil yelk'ochi yet' poder t'a eb' b'aj a gana ak'ani."
        },
        {
            "number": "13",
            "text": "Yuj val chi' ach co Diosal, scak' yuj diosal, scalanpax wach' lolonel t'ayach yuj a b'inajnaquil."
        },
        {
            "number": "14",
            "text": "Val yel, a in tik yet' eb' vetchonhab' tik, malaj val jab'oc tas syal co sian t'ayach, yujto masanil juntzanh tik a t'ayach scoti, yuj chi' a tas tzak' t'ayonh, ha' scak'pax t'ayach."
        },
        {
            "number": "15",
            "text": "Ha onh tik, eq'uelb'anhej tzonh ek' t'a tik. Mamin, lajan quek' icha ajnac yek' eb' co mam quicham. Ha co q'uinal t'a sat lu'um tik, lajan icha xob'al lum lum, manh najtiloc tzonh eq'ui."
        },
        {
            "number": "16",
            "text": "Yuj chi' Mamin Jehová co Diosal, ic yaj masanil juntzanh b'eyumal tik. Ha t'ayach scot masanil juntzanh tas ix co molb'ej tik yic sco b'oanq'ue jun templo yuj ach quik'anchaanh."
        },
        {
            "number": "17",
            "text": "Mamin, vojtac val to tza ch'olb'itej co pensar, anhej val tojolal scha a k'ool. Yuj chi' t'a val smasanil in k'ool svak' juntzanh tik t'a yol a k'ab'. Ha ticnaic, svil t'a tzalajk'olal to a masanil eb' a chonhab' molanek' tik, val t'a smasanil sk'ool eb' yet' stzalajk'olal eb' syak' silab' t'ayach."
        },
        {
            "number": "18",
            "text": "Mamin Jehová, co Diosal ach, sDiosal ach pax eb' co mam quicham, aton winhaj Abraham, winhaj Isaac yet' winhaj Israel. Ak'nhejoch t'a spensar eb' a chonhab' tik, yic tz'elnhej t'a sk'ol eb' yak'ani. Yak'ocab' val och sb'a eb' t'a yol a k'ab'."
        },
        {
            "number": "19",
            "text": "Anhejtona' tzak'an wach' pensaril t'a winh vuninal aj Salomón tik, yic sk'anab'ajej masanil a checnab'il winh yet' a k'ayb'ub'al t'a smasanil sk'ool, sb'eyb'alanpax winh, yic ol yal sb'oanq'ue jun templo winh, jun ix in molb'ejcan tas ol och t'ay, xchi winhaj rey David chi' t'a slesal."
        },
        {
            "number": "20",
            "text": "Ixlajwi chi' ix yalanxi winh t'a eb' anima chi' icha tik: Ha ticnaic ex vetchonhab', alec wach' lolonel t'a Jehová co Diosal, xchi winh. Yuj chi' masanil eb' anima chi' ix alan wach' lolonel t'a Jehová Dios, aton sDiosal pax smam yicham eb'. Ix em cuman eb', ix empax nhojan eb' t'a yichanh Dios ayic ayek' eb' t'a yichanh winh rey chi'."
        },
        {
            "number": "21",
            "text": "Axo t'a junxo k'u, ix snhusan silab' eb' t'a Jehová: Mil nok' quelemtac vacax, mil nok' ch'ac calnel, mil nok' yunetac calnel. Ix yak'pax vino eb', aton tz'ak'jitaxon yet' junjun makan nok' silab'. Te niwan nok' silab' ix yak' eb' yic schi'an nok' eb' smasanil."
        },
        {
            "number": "22",
            "text": "Ha val t'a jun k'u chi', ix wa eb', ix yuk'an ha' eb' t'a tzalajk'olal t'a yichanh Jehová. Ix yak'anq'ue aceite eb' t'a sjolom winhaj Salomón yuninal winhaj rey David t'a yichanh Jehová t'a schaelal, yic tz'ochcan winh sreyaloc eb'. Ix yak'anpaxq'ue aceite eb' t'a sjolom winhaj Sadoc yic tz'ochcan winh sat sacerdoteal."
        },
        {
            "number": "23",
            "text": "Icha chi' ix aj yoch winhaj Salomón reyal sq'uexuloc winh smam t'a yopisio ix yak' Jehová. Te wach' ix aj yelk'och winh yet' yopisio chi'. Masanil eb' israel ix k'anab'ajan winh."
        },
        {
            "number": "24",
            "text": "Masanil eb' yajal yaji, eb' soldado yet' juntzanhxo eb' winh yuninal winhaj rey David, ix yak' sti' eb' sk'anab'ajan winhaj rey Salomón chi'."
        },
        {
            "number": "25",
            "text": "Ix ik'ji val chaanh winhaj Salomón chi' yuj Jehová t'a yichanh chonhab' Israel, ix ak'ji sb'inajnaquil winh yuj. Malaj junok sreyal Israel ek'nacxo icha ix aj sb'inaj winh chi'."
        },
        {
            "number": "26",
            "text": "Ha winhaj rey David, yuninal winhaj Isaí, 40 ab'il ix yak' reyal winh t'a Israel. Uque' ab'il ix yak' reyal winh t'a eb' yinhtilal Judá t'a Hebrón, 33 ab'il ix yak'pax reyal winh t'a masanil eb' israel t'a Jerusalén."
        },
        {
            "number": "27",
            "text": "Te b'eyum ix aj winh, te niwan pax ix aj yelk'och winh. Ichamilxo ix ik'an scham winh, ak'ank'olal ix cham winh. Axo winhaj Salomón winh yuninal winh ix ochcan reyal sq'uexuloc."
        },
        {
            "number": "28",
            "text": "Ha jantacto yab'ixal winhaj rey David chi', yictax ix schaanel yich winh masanto ix cham winh, aycan b'aj tz'ib'ab'il yuj eb' schecab' Dios, aton winhaj Samuel, winhaj Natán yet' winhaj Gad."
        },
        {
            "number": "29",
            "text": "Ata' tz'ib'ab'ilcan masanil tas ix sk'ulej winh t'a yopisio, snivanil yelk'och winh, masanil tastac ix ek' t'a yib'anh winh yet' t'a yib'anh chonhab' Israel yet' t'a yib'anh juntzanhxo nación."
        }
    ]
}