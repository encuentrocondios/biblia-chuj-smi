{
    "chapter": "22",
    "verses": [
        {
            "number": "1",
            "text": "Yuj chi' ix yal vinh icha tik: Ha tik ol aj stemplo Jehová Dios yet' jun altar b'aj sco nhustz'a co silab' a onh israel onh tik, xchi vinh."
        },
        {
            "number": "2",
            "text": "Ixlajwi chi' ix yalan vinhaj rey David chi' to smolchaj masanil eb' ch'oc chonhab'il ayek' cajan t'a skal eb' israel. Ix sik'chajel eb' tzeyum q'ueen, aton q'uen ol och t'a yic sb'ochaj stemplo Dios."
        },
        {
            "number": "3",
            "text": "Nivan pax q'uen hierro ix smolb'ej eb' yic tz'och q'uen t'a lavuxal sk'anchaj t'a puerta. Nivan pax q'uen bronce ix molb'aji, maxtzac yal-laj yechtaj q'ueen."
        },
        {
            "number": "4",
            "text": "Nivan pax te' k'ute', maxtzac nachaji jantac sb'isul te' ix molchaji, yujto a eb' aj Sidón yet' eb' aj Tiro te niwan te' k'ute' chi' ix yik'cot eb'."
        },
        {
            "number": "5",
            "text": "Ix sna vinhaj rey David chi' icha tik: Ha vinh vuninal aj Salomón tik, te uninto vinh, haxo pax jun stemplo Jehová ol b'o chi', te niwan ol ajoc. Ol te b'inaj yuj svach'il yilji t'a yol yib'anhk’inal tik, yuj chi' a ticnaic yovalil ol in molb'ejcan tastac ol och t'ay, xchi vinh. Yuj chi' ayic pitzanto vinhaj David chi', te niwan tas ix smolb'ejcan vinh."
        },
        {
            "number": "6",
            "text": "Ixlajwi chi', ix yavtancot vinhaj Salomón chi' vinh, aton vinh yuninal vinh. Ix yalancan vinh to a vinh ol b'oanq'ue jun stemplo Jehová sDiosal chonhab' Israel."
        },
        {
            "number": "7",
            "text": "Ix yalan vinh icha tik: Ach vuninal, nab'ilxo val vuuj to tzin b'oq'ue junok stemplo Jehová co Diosal."
        },
        {
            "number": "8",
            "text": "Palta yalnac t'ayin icha tik: Ix wila'' to a ach tik, manh jantacoc anima ix a milchamoc, manh jantacoc pax oval ix ak'a', yuj chi' manhoc ach ol a b'oq'ue jun in templo chi'."
        },
        {
            "number": "9",
            "text": "Palta ay jun uninal toto ol ajoc, Salomón ol ak' sb'iej, malaj oval ol yak'a', yujto a in ol vak'och junk'olal t'a skal yet' eb' ayoch ajk'olal t'ay. Ha t'a stiempoal chi' ol vak' junk'olal yet' tzalajk'olal t'a in chonhab' Israel. A' ol b'oanq'ue jun in templo chi'. Ol och vuninaloc, a inxo ol in och smamoc. Ol vak'nhejcan yopisio t'a yinhtilal t'a chonhab' tik t'a junelnhej, xchinac Jehová t'ayin."
        },
        {
            "number": "10",
            "text": "Yuj chi' a ticnaic ach vuninal, aocab' Jehová tz'ochnhej ed'oc yic ol a b'oanq'ue jun templo chi', icha ajnac yalan chi' uuj."
        },
        {
            "number": "11",
            "text": "Aocab' Jehová co Diosal ol ak'an a jelanil, yic wach' ayic ol ak'an reyal t'a chonhab' Israel tik, ol a k'anab'ajej masanil schecnab'il."
        },
        {
            "number": "12",
            "text": "Wach'nhej ol ajelk'och smasanil, tato ol a k'anab'ajej val masanil sk'ayb'ub'al yet' schecnab'il yalnaccan t'a vinhaj Moisés cuj a onh israel onh tik. Ak' ip, tek'annhej tzutej a b'a. Manh ak' chab'ax a k'ool, manh ach xivoc."
        },
        {
            "number": "13",
            "text": "Ix vak' val vip yic smolb'ajkan 66 mil quintal q'uen oro yic tz'och t'a stemplo Jehová chi' yet' 660 mil quintal q'uen plata yet' jun niwan b'ulanh q'uen bronce yet' q'uen hierro maxtzac yal yechtaji. Manh jantacoc pax te te' ix in chec molb'ajcanoc yet' q'uen q'ueen. Ha achxo ol ak' tz'acvoc."
        },
        {
            "number": "14",
            "text": "Tzijtum eb' vinh munlajvum ayek' t'a yol a k'ab' ol munlaj ed'oc, eb' tzeyum q'ueen, eb' albañil yet' eb' nhicum te'. Maxtzac b'ischaj jantac eb' vinh vinac te jelan t'a yalnhej tas munlajelal, icha t'a q'uen oro, q'uen plata, q'uen bronce yet' t'a q'uen hierro ol munlaj ed'oc. Yuj chi' jun, ochocab' munlajel, ochocab' Jehová ed'oc, xchi vinh t'a vinhaj Salomón chi'."
        },
        {
            "number": "15",
            "text": "Ixlajwi chi' ix yalan vinh t'a masanil eb' vinh ayoch yajalil to tz'och eb' vinh yet' vinhaj Salomón chi' t'a munlajel. Ix yalan vinh t'a eb' vinh icha tik:"
        },
        {
            "number": "16",
            "text": "Ha Jehová co Diosal ayoch eyed'oc. A' ix ak'annhej junk'olal t'ayonh t'a masanil co macb'en, yujto ha' ix ak'anoch masanil juntzanh chonhab' tik t'a yol in k'ab', yuj chi' ix ochcan eb' t'a yol sk'ab' Jehová yet' t'a yol co k'ab' a onh schonhab' onh tik."
        },
        {
            "number": "17",
            "text": "Yuj chi' aq'ek val och t'a e k'ool eyak'anoch e b'ha t'a yol sk'ab' Jehová co Diosal. Tzeyak' val och t'a e k'ool e b'oanq'ue templo b'aj tz'ik'jichaanh Jehová chi', yic wach' ol ak'jococh te' scaxail strato chi' t'a yool yet' pax masanil syamk'ab'il jun templo chi', xchi vinh t'a eb' vinh."
        }
    ]
}