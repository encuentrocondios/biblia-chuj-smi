{
    "chapter": "16",
    "verses": [
        {
            "number": "1",
            "text": "Ix ak'jioch te' scaxail strato Dios chi' t'a yol jun mantiado b'ob'ilxoq'ue yuj vinhaj rey David chi'. Ixlajwi chi' ix snhusan juntzanh silab' eb' stz'a smasanil yet' juntzanh silab' yic junk'olal yet' Dios."
        },
        {
            "number": "2",
            "text": "Ixlajwi chi' ix yalan wach' lolonel vinh rey chi' t'a yib'anh masanil eb' anima t'a sb'i Jehová."
        },
        {
            "number": "3",
            "text": "Ix yak'an junjun ixim pan vinh yet' jab'jab' nok' chib'ej yet' juntzanh te' taquinh sat uva t'a junjun anima chi'."
        },
        {
            "number": "4",
            "text": "Ix yak'ancanoch yopisio eb' vinh levita vinh yic smunlaj eb' vinh b'aj ay te' scaxail strato Jehová, aton eb' vinh chi' yovalil tz'ak'an yuj diosal, syalanpax wach' lolonel eb' vinh t'a Jehová sDiosal chonhab' Israel t'a b'ital."
        },
        {
            "number": "5",
            "text": "Ha mach scuchb'an eb' vinh t'a b'it chi', aton vinhaj Asaf, haxo vinh schab'il, aton vinhaj Zacarías. Slajvi chi' scot pax vinhaj Jeiel, vinhaj Semiramot, vinhaj Jehiel, vinhaj Matatías, vinhaj Eliab, vinhaj Benaía, vinhaj Obed-edom yet' vinhaj Jeiel. Aton eb' vinh chi' ay syamk'ab' yic b'it, ay salterio eb' vinh, ay pax yarpa eb' vinh. Axo vinhaj Asaf chi' stzinhan platillo."
        },
        {
            "number": "6",
            "text": "Axo pax eb' vinh sacerdote: Aton vinhaj Benaía yet' vinhaj Jahaziel, a eb' vinh spu'annhej q'uen trompeta t'a yichanh te' scaxail strato Dios."
        },
        {
            "number": "7",
            "text": "Ha t'a jun k'u chi' b'ab'elto ix yal vinhaj rey David t'a vinhaj Asaf yet' pax t'a eb' vinh ayoch yet' vinh to sb'itej juntzanh ak'oj yuj diosal tik eb' vinh t'a Jehová:"
        },
        {
            "number": "8",
            "text": "Caq'ek yuj diosal t'a Jehová. Calequel yab'ixal. Calec t'a masanil chonhab' tas ix sk'ulej."
        },
        {
            "number": "9",
            "text": "Co b'itejec b'it yuj quik'anchaanh. Calequel tas satub'tac yilji sk'ulejnac Jehová."
        },
        {
            "number": "10",
            "text": "Conh tzalajec yujto yic onhxo. Ayokab' tzalajk'olal yic scak'anem co b'a t'ay."
        },
        {
            "number": "11",
            "text": "Co k'anec scolval Jehová, caq'uequem co b'a t'ay t'a masanil tiempo."
        },
        {
            "number": "12",
            "text": "Ha onh yuninal onh vinhaj Jacob schecab' Jehová, a onh chonhab' israel onh tik, to sik'b'il onh eli, co naeccot tastac satub'tac yilji sk'ulejnac Jehová yet' tas syutej sch'olb'itan t'a stojolal."
        },
        {
            "number": "13",
            "text": "Ha Jehová co Diosal, Yajal t'a masanil sat lu'um tik."
        },
        {
            "number": "14",
            "text": "Syak'nhej elk'och strato t'a masanil q'uinal. Ha tas yalnaccani, syak'nhej elk'och t'a smilal macanhil anima tz'eq'ui,"
        },
        {
            "number": "15",
            "text": "aton jun strato sb'onac yet' vinhaj Abraham, b'aj yak'nacpax sti' t'a vinhaj Isaac."
        },
        {
            "number": "16",
            "text": "Ley ajnaccan jun tik t'a vinhaj Jacob. Ha jun strato tik ix kan t'ayonh a onh israel onh tik t'a junelnhej,"
        },
        {
            "number": "17",
            "text": "ayic yalannaccan Jehová icha tik: Ol vak' lum Canaán t'ayach, ol ochcan lum a macb'enoc, xchinaccan t'a vinhaj Jacob chi'."
        },
        {
            "number": "18",
            "text": "Jayvanhanto sb'isul eb' ta'. Tonhej scomon ek' eb' t'a sat lum lum tik."
        },
        {
            "number": "19",
            "text": "Tzijtum chonhab' b'aj ek'nac cajan eb' t'a yoltac smacb'en eb' rey."
        },
        {
            "number": "20",
            "text": "Manh yalnacoclaj sk'ool Dios ixtajnac eb', yuj chi' icha tik yalnac t'a juntzanh eb' rey chi':"
        },
        {
            "number": "21",
            "text": "Manh eyixtej eb' in checab' sik'b'ilel tik, xchi."
        },
        {
            "number": "22",
            "text": "Conh b'itanec t'a Jehová co masanil a onh cajan onh t'a sat lu'um tik. Calequeli to tzonh scolnhej Jehová t'a junjun k'u."
        },
        {
            "number": "23",
            "text": "Calequel snivanil yelk'ochi yet' tas satub'tac yilji sk'ulej t'a masanil chonhab' yet' t'a masanil nación."
        },
        {
            "number": "24",
            "text": "Yujto a Jehová te niwan yelk'ochi, smoj val tz'alchaj wach' lolonel t'ay. Te ay spoder t'a yichanh juntzanh comon dios."
        },
        {
            "number": "25",
            "text": "Ha sdiosal juntzanh chonhab', malaj jab'oc yelk'ochi, palta a Jehová b'oannac satcha’anh."
        },
        {
            "number": "26",
            "text": "Nivan chequel snivanil yelk'ochi yet' sb'inajnaquil. Ha swach'il yilji yet' spoder scheclaj t'a scajnub'."
        },
        {
            "number": "27",
            "text": "Ex anima t'a junjun chonhab', alec to a Jehová te niwan yelk'ochi, te ay pax spoder."
        },
        {
            "number": "28",
            "text": "Alec wach' lolonel t'ay yujto niwan yelk'ochi. Ochanhec yet' eyofrenda t'a yamaq'uil stemplo Jehová. Ochanhec ejmelal t'ay t'a scajnub' te wach' yilji."
        },
        {
            "number": "29",
            "text": "Ib'xocab'q'ue masanil anima t'a yichanh. A' ix tzatzb'itan yol yib'anhk’inal tik, yuj chi' max ib'xilaj."
        },
        {
            "number": "30",
            "text": "Tzalajocab' satcha’anh yet' lum lum tik. Calec yab' junjun chonhab' to a Jehová rey toni."
        },
        {
            "number": "31",
            "text": "k'anhocab' ha' mar, elocab' yav masanil tas ay t'a yol ha'. Tzalajocab' masanil lum lum b'aj sb'o munlajel yet' masanil tastac ay t'a sat lu'um."
        },
        {
            "number": "32",
            "text": "Elocab' yav te' nivac te' t'a yichanh Jehová yuj tzalajk'olal, yujto sja yak' yajalil t'a sat lu'um tik."
        },
        {
            "number": "33",
            "text": "Caq'ek yuj diosal t'a Jehová yujto wach'nhej, tzonh xajanej t'a masanil tiempo."
        },
        {
            "number": "34",
            "text": "Calec icha tik: Mamin, co Columal ach, colonh. Tzonh a molb'anxicot t'a skal juntzanh ch'oc nacional, yic scak' yuj diosal, scalan wach' lolonel t'ayach t'a tzalajk'olal."
        },
        {
            "number": "35",
            "text": "Calec wach' lolonel t'a Jehová co Diosal t'a masanil tiempo a onh israel onh tik, xe chi, xchi vinhaj David chi'. Ixlajwi chi' ix yalan masanil anima: Ujocab' icha tzal chi', xchi eb'. Yuj chi' ix yal wach' lolonel eb' t'a Jehová."
        },
        {
            "number": "36",
            "text": "Ixlajwi chi', a vinhaj rey David chi' ix ak'ancanoch vinhaj Asaf yet' eb' vinh yetlevitail yic syilannhej eb' vinh yoch ejmelal b'aj ix kan te' scaxail strato Jehová t'a junjun k'u."
        },
        {
            "number": "37",
            "text": "Ix canpax vinhaj Obed-edom yet' 68 eb' vinh ajun yet' vinh yic scolvaj eb' vinh yet' eb' vinh. Axo pax vinhaj Obed-edom yuninal vinhaj Jedutún yet' vinhaj Hosa, a eb' vinh ix tanhvancan spatil chi'."
        },
        {
            "number": "38",
            "text": "Ix canpax vinhaj sacerdote Sadoc yet' eb' vinh yetsacerdoteal ajun yet'oc yic syilan eb' vinh yoch ejmelal t'a scajnub' Dios t'a Gabaón, aton jun anhej Jehová ay yico'."
        },
        {
            "number": "39",
            "text": "Ha eb' vinh snhusan silab' t'a Jehová t'a masanil tiempo t'a altar, t'a q'uinhib'alil yet' t'a yemk'ualil, icha val yajcan t'a sley Jehová ak'b'ilcan yuj t'a chonhab' Israel."
        },
        {
            "number": "40",
            "text": "Ha yet' eb' vinh sacerdote chi', ix kan pax vinhaj Hemán, vinhaj Jedutún yet' pax jayvanhxo eb' vinh sik'b'ileli yic sb'itan eb' vinh, syalan eb' vinh icha tik: Calec wach' lolonel t'a Jehová, yujto tzonh xajanej t'a masanil tiempo, xchi eb' t'a sb'it chi'."
        },
        {
            "number": "41",
            "text": "Ha juntzanh eb' vinh tik, spu q'uen strompeta eb' vinh, stzinhan splatillo eb' vinh yet' juntzanh yamk'ab' yic b'it d'ha Dios. Axo eb' vinh yuninal vinhaj Jedutún chi' stanhvan ti' puerta."
        },
        {
            "number": "42",
            "text": "Ixlajwi chi', ix laj meltzaj masanil eb' anima chi' t'a spat. Ix meltzaj pax vinhaj rey David yic b'at yalan wach' lolonel vinh t'a yib'anh masanil eb' cajan yet'oc t'a spat."
        }
    ]
}