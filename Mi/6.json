{
    "chapter": "6",
    "verses": [
        {
            "number": "1",
            "text": "Ex vetisraelal, scham val eyab'an tas schec Jehová vala'. Mamin Jehová, yamoch alan smul chonhab' Israel t'a yichanh lum jolomtac vitz, yab'ocab' a jaj lum tzalquixtac."
        },
        {
            "number": "2",
            "text": "Yab'ocab' lum jolomtac vitz yet' yich lum lum to ol al smul a chonhab' Israel, ol ak'an oval yet'oc."
        },
        {
            "number": "3",
            "text": "Ex vetisraelal, scham val eyab'an tas syal Jehová. A' tz'alan icha tik: Tak'vanhec t'ayin ex in chonhab'. ¿Tas ix aj ex vixtani, ma tas ix ex vutej?"
        },
        {
            "number": "4",
            "text": "Ina a in vik'naquelta eb' e mam eyicham t'a Egipto. In colannac eb' b'aj ayoch checab'vumal chi'. Ha in in checnacb'at vinhaj Moisés, vinhaj Aarón yet' ix María, aton eb' cuchb'annac eb'."
        },
        {
            "number": "5",
            "text": "Ex in chonhab', naeccoti tas chucal snanac vinhaj Balac sreyal Moab t'a yib'anh eb' e mam eyicham chi'. Naecpaxcoti tas yutejnac vinhaj Balaam yuninal vinhaj Beor spacani. Naecpaxcoti tas ujinac t'a skal Sitim yet' Gilgal. Tze naanpaxcoti tastac vutejnac ex in colani, xchi Jehová."
        },
        {
            "number": "6",
            "text": "Sk'anb'ej eb' israel icha tik: ¿Tas ol cak' t'a Jehová Dios Axonhej Ochi, ayic ol onh och ejmelal t'ay? ¿Ol am onh och t'a yichanh yet' nok' calnel jun ab'il sq'uinal yic sco nhustz'a nok' silab'il?"
        },
        {
            "number": "7",
            "text": "¿Ol am tzalajb'oc sk'ol Jehová, tato scak' junok mil nok' ch'ac calnel silab'il t'ay yet' lajunheoc mil ch'ub' aceite? ¿Tom stzalaj pax sk'ol tato scak' co b'ab'el unin t'ay silab'il yuj co chucal? xchi eb'."
        },
        {
            "number": "8",
            "text": "Ex vetchonhab', toxo ix yal Jehová tas wach' t'a sat yet' tas snib'ej t'ayonh, aton juntzanh tik: Tojol scutej co b'a, sco xajanej eb' quetanimail. Emnaquilal scutej co b'ha t'a co Diosal."
        },
        {
            "number": "9",
            "text": "Ha Jehová tz'alan t'a schonhab' icha tik: Ha mach t'a emnaquilal scham yab'an tas vala', te ay pensar. Jaocab' e pensar yuj eyaelal, ayocab' velk'och t'a yol e sat, a inton svak'och eyaelal chi'."
        },
        {
            "number": "10",
            "text": "¿Tom ol b'at satk'olal vuuj tas molanek' t'a spat eb' chuc, aton b'eyumal ix yik' eb' t'a chucalil yet' pax juntzanh echlab' manh tz'acanoc yajb'il vuuj?"
        },
        {
            "number": "11",
            "text": "¿Tas ol aj vak'an nivank'olal t'a yib'anh juntzanh anima tik, yujto a echlab' manh tz'acanoc sk'an eb'?"
        },
        {
            "number": "12",
            "text": "Ha juntzanh eb' b'eyum t'a skal chonhab' tik, elk'um eb', ixtum anima eb', esalvumnhej eb' smasanil."
        },
        {
            "number": "13",
            "text": "Yuj chi' ol vak'och eyaelal. Ol ex in satel yuj e mul."
        },
        {
            "number": "14",
            "text": "Ol ex vaoc, palta manh ol ex b'ud'joclaj, ol ochnhej e vejel. Manh jantacoc sat eyavb'en ol e molb'ej, palta manh ol eyil-laj b'aj ol k'ochoc. Tato ay b'aj ol ilchaj jab'oc tas eyuuj, haxo t'a skal oval ol vak' lajvoquel t'ayex."
        },
        {
            "number": "15",
            "text": "Ol ex avvoc, palta malaj jab'oc tas ol eyik'a'. Ol e teq'uel yal sat te' eyolivo, palta manhoc exlaj ol e k'an jab'oc yaceiteal te'. Ol e teq'uel yal sat te' eyuva, palta manhoc exlaj ol eyuk' svinoal."
        },
        {
            "number": "16",
            "text": "Yujto a schucal b'eyb'al vinhaj Omri tze k'anab'ajej. Ha schucal b'eyb'al vinhaj Acab tze b'eyb'alej. Yuj chi' ol vak'b'at yaelal yet' b'uchval lolonel t'a eyib'anh. Icha chi' ol aj e q'uixvi t'a yichanh eb' in chonhab' tzin k'anab'ajan t'a val yel, xchi Jehová."
        }
    ]
}