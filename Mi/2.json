{
    "chapter": "2",
    "verses": [
        {
            "number": "1",
            "text": "Ob'iltac ol aj eb' ayek' d'a sat sch'at snaub'tanhan tas chucal sk'ulej, axo sq'uinhib'i jun, sk'ulan eb' tas sna chi', yujto ayek' d'a yol sk'ab' eb' sk'ulani."
        },
        {
            "number": "2",
            "text": "Tato syiloch sk'ol eb' d'a junoc luum, stok'nhejek' eb'. Tato syiloch sk'ol eb' d'a junoc pat, syik'nhejek' eb'. Icha chi' tz'aj yixtaj eb' anima yed' yuninal yuj eb'."
        },
        {
            "number": "3",
            "text": "Yuj chi' syal Jehová icha tic: A in tic, ay tas tzin na pax d'a e patic a ex tic. Ol vak'b'at junoc nivan yaelal d'a e cal, manhxo ol yal-laj e colan e b'a. Manhxo ak'umtacoc ol aj e b'eyeq'ui, yujto sk'ualxo jun nivan yaelal."
        },
        {
            "number": "4",
            "text": "A d'a jun k'ual chi', ol stz'ac b'itej b'it eb' anima meb'a' yuj ex sb'uchani. Ol yal eb' icha tic: A ticnaic, toxo ix onh can d'a yalanh yuj eb' ajk'ool d'a junelnhej. A co chonhab', toxo ix q'uexvi yajal, manhxalaj mach syal scachvaji. A lum co luum, ix spuquek' lum eb' ajk'ol chi' d'a spatic, xcham eb' d'a sb'it chi', xchi Jehová."
        },
        {
            "number": "5",
            "text": "Yuj e chucal chi' manhxa eyalan eyic d'a e macb'en d'a scal eb' schonhab' Jehová."
        },
        {
            "number": "6",
            "text": "Ix yalan eb' anima d'ayin icha tic: Manh al d'ayonh to ol javoc yaelal d'a quib'anh. ¿Tocval ol javoc jun q'uixvelal chi' d'a quib'anh?"
        },
        {
            "number": "7",
            "text": "¿Tocval catab'il schonhab' vinhaj Jacob? ¿Tocval ix lajvi snivank'olal Dios, yuj chi' icha chi' ol onh yutej? ¿Tocval syak'cot yaelal Dios d'a yib'anh eb' tojol sb'eyb'al? xchi eb'."
        },
        {
            "number": "8",
            "text": "Yuj chi' syal Jehová icha tic: A ex tic, tzex och ajk'olal d'a in chonhab'. A eb' smeltzajcot d'a oval, sna eb' to manhxalaj tas ol ik'an eb', palta a exxo tic tzeyiq'uel spichul eb'."
        },
        {
            "number": "9",
            "text": "Tze pechelta eb' ix ix d'a yoltac spat b'aj tzalajk'olal yajeq'ui. Junelnhej tzeyik'paxek' smacb'en eb' yune' eb' ix, ix vak'a'."
        },
        {
            "number": "10",
            "text": "Q'ueanhec vaan, ixiquec. Maxtzac yal tzex aj d'a tic, yujto manh jantacoc chucal tze k'ulej d'a sat lum luum tic, yuj chi' toxo ix ixtaxel lum d'a junelnhej."
        },
        {
            "number": "11",
            "text": "Tato ay junoc esalvum sjavi d'ayex, syalani to malaj tas ol javoc d'a eyib'anh, vach' ol ex ajoc, aton val jun chi' in checab' eyalani, xchi Jehová."
        },
        {
            "number": "12",
            "text": "Syalanpax Dios icha tic: Ol ex in molb'ej e masanil ex yinhtilalcan vinhaj Jacob, a ex ton aj Israel ex tzexto cani. Ol ex in molb'ej, icha tz'aj smolb'an nok' scalnel junoc tanhvum calnel d'a smacte'. Icha nok' calnel d'a junoc ak'lic manhxo jantacoc yel yav tz'eq'ui, icha chi' ol aj yel eyav yuj tzalajk'olal."
        },
        {
            "number": "13",
            "text": "B'ab'el in b'at in pojan b'e d'a eyichanh, a exxo tzak'an ex och vuuj. Axo eyel d'a sti' spuertail jun chonhab' yic tzex el d'a libre, aton jun chonhab' b'aj ix ex ik'jib'ati. A in Jehová in, e Reyal in, b'ab'el in b'at d'a eyichanh, xchi Jehová."
        }
    ]
}