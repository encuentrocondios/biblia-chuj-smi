{
    "chapter": "1",
    "verses": [
        {
            "number": "1",
            "text": "Ha in Miqueas in tik, aj chonhab' Moreset in. Ha t'a stiempoal winhaj Jotam, winhaj Acaz yet' winhaj Ezequías, aton heb' winh sreyal Judá, a Jehová ix ch'oxan wila'' tas ol aj Samaria yet' Jerusalén. Yuj chi' ix walel icha tik:"
        },
        {
            "number": "2",
            "text": "E masanil ex wetchonhab', ab'ec juntzanh tik. Scham eyab'an he masanil cajan ex t'a yol yib'anhk’inal tik. Ha Jehová Yajal, ato t'a stemplo yicnhej yaji, ato ta' ol yalel masanil he chukal."
        },
        {
            "number": "3",
            "text": "Ol elta Jehová b'aj cajan, ol b'eycot t'a schontac lum witz."
        },
        {
            "number": "4",
            "text": "Ol laj ulaxb'at lum witz chi' t'a yalanh yoc Jehová chi', icha tz'aj yulaxb'at nok' chaq'uib' t'a kal k'ak'. Ol laj cot juyuljoc lum witz chi' icha ha' eluma' ayic ol jatk'e lum niwac ak'lic."
        },
        {
            "number": "5",
            "text": "Ol ujok juntzanh tik, yujnhej spital heb' yinhtilal winhaj Jacob, yuj mul t'a yol smacb'en Israel. ¿B'ajtil scheclaj spitalil heb' chi'? Ha t'a chonhab' Samaria. ¿B'ajtil scheclaj yejmelal heb' aj Judá t'a scomon diosal? Ha t'a Jerusalén."
        },
        {
            "number": "6",
            "text": "Yuj chi' syal Jehová icha tik: Ol in satel jun chonhab' Samaria tik, toxonhej ol k'ekan b'ulan spojelal. Jacanxonhej ol ajkan icha b'aj syal yavchaj te' uwa. Ato t'a yoltac ch'olan ol in yumcanem k'een sk'enal jun chonhab' tik, ol checlajcank'eta cimientoal yich."
        },
        {
            "number": "7",
            "text": "Chok' ol ajcanb'at juntzanh yechel comon Dios. Masanil juntzanh comon Dios chi' ol in nhustz'aoc. Ha yet' k'een tumin yic ajmulal, ata' b'ob'il, yuj chi' ha t'a stojol ajmulal chi' ol ochixcan k'een, xchi Jehová."
        },
        {
            "number": "8",
            "text": "Yuj chi' tzin ok' yuj cusk'olal. B'eran in eli, malaj in xanhab' ayochi tzin b'eyeq'ui. Toxonhej tz'el wav icha junok nok' oques, ma icha junok nok' cujub'."
        },
        {
            "number": "9",
            "text": "Yujto a yechen Samaria, manhxalaj yanhal. Toxo ix yamchajpaxk'och Judá yuj yaelal chi', masanto sk'och t'a ti' chonhab' Jerusalén, aton schonhab' heb' wetchonhab'."
        },
        {
            "number": "10",
            "text": "Manh eyal juntzanh tik t'a heb' cajan t'a Gat. Mocab' ex ok' t'a yichanh heb'. Ek'anhec b'alb'on t'a kal pokok yuj he cusk'olal chi' t'a Bet-le-afra."
        },
        {
            "number": "11",
            "text": "Ha exxo cajan ex t'a Safir, ixiqueccan t'a ch'oc chonhab'il, wach'chom b'eran ex eli. D'a q'uixweltaquil tzex ik'chajb'ati. Manhxo jab'oc tz'elta heb' cajan t'a Zaanán ex scolo'. Ay ok'el t'a Bet-esel, manhxa mach ol och eyed'oc."
        },
        {
            "number": "12",
            "text": "Ha heb' cajan t'a Marot, cumcon yek' heb' yab'an syail, smaclej heb' sjawi colwal, palta toxo ix k'och yaelal chi' t'a ti' chonhab' Jerusalén yuj Jehová."
        },
        {
            "number": "13",
            "text": "Ha exxo cajan ex t'a Laquis, te pit ex icha heb' israel. Ha yuj he pital chi' ix och smul heb' aj Sion. Hak'uecoch nok' he chej te jelan sb'ey t'a carruaje yic owal."
        },
        {
            "number": "14",
            "text": "Ex aj Moreset-gat, actejeccan he chonhab' chi' t'a junelnhej. Ha heb' sreyal Israel, nab'anhej ix stanhwej scolwal heb' aj Aczib heb'."
        },
        {
            "number": "15",
            "text": "Ix yalan Jehová icha tik: Ex cajan ex t'a Maresa, ol wak'och he chonhab' chi' t'a yol sk'ab' heb' ajk'ool. Ha heb' niwac yelk'och t'a skal heb' israel, ol b'at sk'ub'ejel sb'a heb' t'a yoltac k'een nhak'een t'a Adulam."
        },
        {
            "number": "16",
            "text": "Ha exxo ex aj Jerusalén, joxequel xil he jolom yuj cuselal. Chacb'erinac ocab'xonhej tz'ajkan he jolom chi' icha sjolom nok' xulem, yujto a heb' eyuninal te xajanab'il eyuuj, ol ik'chajb'at heb' t'a ch'oc chonhab'il, xchi Jehová."
        }
    ]
}