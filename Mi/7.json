{
    "chapter": "7",
    "verses": [
        {
            "number": "1",
            "text": "Yuj chi', ix valanxi icha tic: Ay... Ob'iltac in. Lajan in icha eb' tz'ek' sayoj sat uva, ma sayoj sat higo yic slo'o ayic toxo ix lajviek' sat avb'en. Manhxalaj junoc te' sat nib'ab'il tz'ilchaji."
        },
        {
            "number": "2",
            "text": "Icha chi' vaji, yujto manhxa junoc anima vach', ma tojol spensar d'a yichanh Dios tz'ilchaj vuuj. Axonhej mak'ojcham anima sk'ulej eb'. Syak'lajem syaalil eb' junjun."
        },
        {
            "number": "3",
            "text": "Cuchb'um eb' d'a eb' sk'ulan chucal. A eb' yajal yed' eb' juez, sk'an tumin eb' d'a elk'altac d'a eb' tz'och smul d'a yetanimail. A eb' nivac yelk'ochi, a tas sja d'a spensar eb', a chi' syal eb' d'a eb' yajal chi', yuj chi' lajan tz'aj spensar eb' tas syutej yixtan eb' yetanimail chi'."
        },
        {
            "number": "4",
            "text": "A eb' vach'tacto d'a scal eb', lajan eb' icha te' q'uiix. A eb' tojoltacto val tas sk'ulej, lajan eb' icha te' chac q'uiix. Palta, lak'anxo sjavi sk'ual yic ol ak'chajcot yaelal d'a yib'anh eb', icha ix aj yalanel eb' schecab' Dios. Axonhej somk'olal ol javoc d'a scal eb'."
        },
        {
            "number": "5",
            "text": "Yuj chi' ex vetchonhab', mocab' eyak'och tas syal eb' ay d'a e lak'anil d'a e k'ool, manh eyak'och junoc eyamigo yipoc e k'ool. Scham e naan tas tzeyal yed' ix eyetb'eyum."
        },
        {
            "number": "6",
            "text": "Yujto a eb' uninab'il, spatiquejcanel smam eb'. A eb' ix uneab'il, spitej sb'a eb' ix d'a snun. A eb' ix alib'al, tz'och eb' ix ajk'olal d'a eb' ix yalib'. A eb' junnhej yaj d'a yol spat, tz'och eb' ajk'olal d'ay junjun."
        },
        {
            "number": "7",
            "text": "Palta a inxo pax tic, a Jehová ayoch yipoc in k'ool. Anhej Dios in Columal yipk'olal yaj vuuj, yujto syab' tas svala'."
        },
        {
            "number": "8",
            "text": "A ex ajk'ool eyajoch d'ayonh, manh ex tzalaj yuj tas tzonh ik'ani. Vach'chom tzonh telvi, palta ol onh q'uex vaan. Vach'chom tzoymaj q'uik'alq'uinal d'a co patic, palta a Jehová saquilq'uinal yaj d'ayonh."
        },
        {
            "number": "9",
            "text": "Ix och co mul d'a Jehová, yuj chi' ol cak' techaj yoval sk'ool, masanto yic ol onh sch'olb'itej, axo onh stojolb'itan chi'. A Jehová ol yak' quil saquilq'uinal, ol quila' tas ol onh yutej scolaneli."
        },
        {
            "number": "10",
            "text": "Ex cajk'ool, ol ak'joc pax jun tic eyila', toxonhej ol ex te q'uixvocan yuuj. A ex tic, tzeyal d'ayonh icha tic: ¿B'ajtil ay Jehová e Diosal chi'? xe chi. Palta a ticnaic ol quil val e telvi, ol ex co tek'ub'tanhej icha val stek'ji lum sok'om d'a yoltac b'e."
        },
        {
            "number": "11",
            "text": "Ex vetchonhab' aj Jerusalén, van sk'och sk'ual yic ol b'ochajxiq'ue smuroal co chonhab', yic ol nivanb'oc co macb'en."
        },
        {
            "number": "12",
            "text": "Yujto van sja sk'ual sjavi juntzanh anima d'ayonh, aton eb' scot d'a masanil nación. Ol cot eb' d'a Asiria d'a sti' a' nivan Éufrates, ol cotpax eb' d'a Egipto d'a sti' a' Nilo. Ol laj cot eb' ay d'a sk'axepal a' mar yed' eb' ay d'a tzalquixtac d'a najat."
        },
        {
            "number": "13",
            "text": "A yuj smul eb' anima d'a juntzanh nación chi', tz'inan lumxonhej ol ajcan lum smacb'en eb'."
        },
        {
            "number": "14",
            "text": "Mamin Jehová, tanhvej onh a onh a chonhab' onh sik'b'il onh el uuj, icha nok' calnel aycan d'a caltac te', a d'a najat d'a spatic yichanh nok' ay val anh yax ank'ultac. Ik'onhb'at icha utejnac onh d'a peca', ik'onhb'at b'aj vach' tzonh aj icha nok' calnel te vach' b'aj sva d'a Basán yed' d'a Galaad."
        },
        {
            "number": "15",
            "text": "Ch'ox quil tas satub'tac icha a k'ulejnac ayic ik'annaquelta eb' co mam quicham d'a Egipto."
        },
        {
            "number": "16",
            "text": "Icha chi', ol yil juntzanh nación, ol q'uixvoccan eb', vach'chom nivac yelk'och eb', palta ol sat sk'ol eb', manhxalaj tas ol yal eb', icha eb' chacanh ol ajcan eb'."
        },
        {
            "number": "17",
            "text": "Toxonhej ol sjachek' sb'a eb' yuj xivk'olal d'a scal lum pococ icha nok' chan. Van xiv eb' ol elta eb' d'a scuartel. Ach Jehová co Diosal, ol xiv eb' d'ayach."
        },
        {
            "number": "18",
            "text": "Ach co Diosal, malaj junoc dios lajan ed'oc, yujto a ach tic, tzak' lajvoc smul eb' a chonhab' tzato cani, tzak'anpax nivank'olal spitalil eb'. Manh ayocnhejek' yoval a k'ol d'a junelnhej, yujto tzach tzalaj a ch'oxan a vach'k'olal d'ayonh."
        },
        {
            "number": "19",
            "text": "Ol ok'xi a k'ol d'ayonh. Ichato ol a muccanem co mul. Ichato ol a yumcanb'at co chucal d'a sjulal yich a' mar."
        },
        {
            "number": "20",
            "text": "Mamin, ayocab'nhej a vach'k'olal, tzonh a xajanejnhej icha ajnac ak'ancan a ti' d'a peca' d'a eb' co mam quicham, aton vinhaj Abraham yed' vinhaj Jacob."
        }
    ]
}