{
    "chapter": "1",
    "verses": [
        {
            "number": "1",
            "text": "D'a schab'il ab'il yoch vinhaj Darío reyal, d'a sb'ab'el k'ual yic svaquil uj, a Jehová ix in checan a in Hageo schecab' in tic yic b'at in lolon yed' vinh sgobernadoral Judá, aton vinhaj Zorobabel yuninal vinhaj Salatiel yed' pax vinhaj Josué, vinh sat sacerdote yuninal vinhaj Josadac."
        },
        {
            "number": "2",
            "text": "A Jehová Yajal d'a Smasanil ix in checanb'at val juntzanh tic: A ex tic, tzeyala' to ayto sk'och sk'ual yic sb'ochajxiq'ue in cajnub'."
        },
        {
            "number": "3",
            "text": "Palta vach' jun, aocab' d'a pat te vach' yilji b'aj tzex cajnaji yacb'an axo in cajnub' max eyamochlaj e b'oanxi."
        },
        {
            "number": "4",
            "text": "A in Jehová Yajal in d'a Smasanil, a in svala', ¿tom max e na val jab'oc yuj tas van yek' d'a eyib'anh tic?"
        },
        {
            "number": "5",
            "text": "Te nivan tastac tzeyavej, palta quennhej sat tze molo'. Tzex va'i, palta max ex b'ud'jilaj. Tzeyuq'uej a', palta max ek'laj e taquinhtial. Tzeyak'och e pichul, palta max ex q'uixnajlaj yuuj. Axo mach scha stojol b'aj smunlaj d'a junoc k'u, ichato d'a yol mucuc olan yich syaq'uem stojol chi'."
        },
        {
            "number": "6",
            "text": "A in Jehová Yajal in d'a Smasanil sval d'ayex, ¿tom max e na val jab'oc yuj tas van yek' d'a eyib'anh tic?"
        },
        {
            "number": "7",
            "text": "A ticnaic jun, ixiquec d'a caltac yax luum, tzeyik'ancot te te' yic tze b'oanxiq'ue in cajnub'. Ichato chi' b'ian, ol in aj ta' d'a tzalajk'olal, ol eyik'anxichaanh in b'i."
        },
        {
            "number": "8",
            "text": "A ex tic tze na'a to te nivan sat tas ol eyik' d'a tas ix eyavej chi', palta quennhej pax tzeyik'a'. A in Jehová in svala', a jab'oc tze molb'ejcan d'a e pat, a in tzin pu saclem d'ayex. ¿Tas yuuj? Yujto a in cajnub', lanhchimtac yajcani, a exxo tic, anhej e b'oanq'ue e pat b'aj ayoch e pensar."
        },
        {
            "number": "9",
            "text": "Yujton chi' max yak'laj nhab' b'aj cajan ex tic, malaj tas syak' lum luum tic d'ayex."
        },
        {
            "number": "10",
            "text": "Ix in yamoch vaan yem nhab' d'a yib'anh tas tzeyavej yed' d'a jolomtac vitz, yic stacjiel ixim trigo, te' uva, te' olivo yed' masanil sat avb'en slaj molji. Manhxalaj nhab' tz'em d'a eyib'anh, manhxooc d'a yib'anh nok' e molb'etz, manhxooc pax d'a yib'anh masanil e munlajel, xchi Jehová."
        },
        {
            "number": "11",
            "text": "A juntzanh slolonel Jehová Dios ix vala', ayic ix yab'an vinhaj Zorobabel yed' vinhaj Josué, aton vinh sat sacerdote yed' masanil eb' anima, ix te xiv eb' d'a Jehová, yuj chi' ix sk'anab'ajej eb'."
        },
        {
            "number": "12",
            "text": "Yuj chi', ix valan icha tic: A Jehová tz'alani: Ayinnhejek' eyed'oc xchi, xin chi."
        },
        {
            "number": "13",
            "text": "Icha chi' ix aj yiptzitaj vinhaj Zorobabel gobernador d'a Judá yed' vinhaj Josué sat sacerdote yed' pax masanil eb' anima yuj Jehová. Ayic 24 k'ual yoch svaquil uj, d'a schab'il ab'il yoch vinhaj Darío reyal, aton ta' ix syamoch eb' sb'oanxi scajnub' sDiosal, aton Jehová Yajal d'a Smasanil."
        }
    ]
}