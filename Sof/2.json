{
    "chapter": "2",
    "verses": [
        {
            "number": "1",
            "text": "Ex anima malaj jab'oc sq'uixwelal, molb'ejec he b'a yic tze naan sik'lab'il,"
        },
        {
            "number": "2",
            "text": "yacb'an manto jawi jun k'ual naanxo yuj Jehová, jun k'ual te ay smay. Ol ex saclemb'at yuj icha tz'aj yik'jib'at smatz'il ixim trigo yuj ik'."
        },
        {
            "number": "3",
            "text": "Mach ex emnaquil tzeyutej he k'anab'ajan tojolal t'a jun nación tik, ak'ecoch he b'ha t'a yol sk'ab' Jehová he masanil. B'eyb'alejec tojolal yet' emnaquilal, talaj olto ilchaj b'aj ol he col he b'ha t'a jun k'ual yic yowal sk'ol Jehová chi'."
        },
        {
            "number": "4",
            "text": "Tz'inini ol ajkan chonhab' Gaza. Cuseltac ol ajkan chonhab' Askalón. D'a k'ualil ol pechchajel heb' kajan t'a Asdod, haxo pax heb' kajan t'a Ecrón ol ik'chajel heb', icha stok'chajk'eta junok te te' yet' sch'anhal yib'."
        },
        {
            "number": "5",
            "text": "Mach ex cotnac ex t'a Creta, ex kajan ex t'a stitac ha' mar, toxo ix yal Jehová tas ol jawok t'a eyib'anh. Syalan icha tik: Ol in satel chonhab' Canaán, aton schonhab' heb' filisteo. Manhxo junok mach ol kan kajan ta', xchi Jehová."
        },
        {
            "number": "6",
            "text": "Masanil chonhab' t'a stitac ha' mar, axonhej nok' kalnel ol wa t'ay. Axonhej ta' ol sb'ok'e slech pat heb' tanhwum kalnel yet' smacte' nok' skalnel heb' chi'."
        },
        {
            "number": "7",
            "text": "Ha heb' manh ol cham t'a Judá, ol yik' smacb'en heb' t'a jun lum lum chi'. Ata' ol laj b'at heb' stanhwej nok' skalnel, haxo t'a te' pat t'a Askalón ol laj way heb' t'ak'walil, yujto a Jehová Dios ol tanhwan heb', ol ik'jocpaxk'e chaanh heb' yuj."
        },
        {
            "number": "8",
            "text": "Ha Jehová tz'alan icha tik: Ix wab' wal sb'uchwaj heb' moabita yet' heb' amonita t'a heb' in chonhab', syalanpax heb' to ol yik'ek' lum sluum heb' in chonhab' tik heb' yalani."
        },
        {
            "number": "9",
            "text": "Yuj chi', a in Jehová in tik swala', a Moab yet' Amón chi', lajan ol aj icha ajnac Sodoma yet' Gomorra, aton meltzajnacoch b'aj sq'uib'k'e te' q'uiix yet' pax b'aj sb'o atz'am atz'am. Tz'inini ol ajkan t'a junelnhej. Axo heb' manh ol cham t'a in chonhab', a heb' ol ik'anelta tastac ay t'a heb', a heb' ol macb'enankan slum heb' chi', xchi Jehová."
        },
        {
            "number": "10",
            "text": "Aton spak chi' ol scha Moab yet' Amón, yujto ix b'uchwaj heb' t'ayonh schonhab' onh Jehová Yajal t'a Smasanil. Ix yalanpax heb' to syik'ek' lum ko lu'um heb'."
        },
        {
            "number": "11",
            "text": "Ol cot wal yowal sk'ool Jehová t'a heb'. Ol satel juntzanh comon Dios ay t'a smasanil yol yib'anhk’inal tik. Axo heb' kajan t'a juntzanh lum lum ay t'a snanhal ha' mar, ol och heb' ejmelal t'a Jehová b'aj kajan junjun."
        },
        {
            "number": "12",
            "text": "Yed' ex pax tik, ex aj Etiopía, ol ex cham yuj yespada Jehová."
        },
        {
            "number": "13",
            "text": "Ol yak'anpax yaelal Jehová t'a yib'anh heb' kajan t'a Asiria ay t'a norte yic satel heb'. Tz'inini ol ajkan chonhab' Níniwe yuj, tzinan lu'um ol ajkanoc."
        },
        {
            "number": "14",
            "text": "Ol juchajem spat heb'. Axonhej nok' molb'etzal nok' yet' nok' k'ultaquil nok' ol aj ta'. Axonhej nok' cujub' yet' nok' sotz' ol ok' t'a schontac yoyal spat heb' chi', ol laj ok'elta nok' t'a wentena. Toxonhej ol och b'ulan nok' joj t'a sti' spuertail spat heb' chi'. Axo te' k'ute' ayoch schemtealoc yool, ol laj el te'."
        },
        {
            "number": "15",
            "text": "Icha chi' ol utaj jun chonhab' te ak'umtac syutej sb'a, malaj tas sna'a, syipk'olej sb'a sch'ocoj, syalan heb' kajan t'ay icha tik: Malaj junocxo chonhab' lajan yet' ko chonhab' tik, xchi heb'. Palta ol kan tzinan, axonhej nok' chium nok' ol kajnajkan ta'. Ha heb' ol ek' t'a slak'anil chi', ol schinhub'tanhej sk'ab' heb', ol b'uchwaj heb' t'ay."
        }
    ]
}