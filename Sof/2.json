{
    "chapter": "2",
    "verses": [
        {
            "number": "1",
            "text": "Ex anima malaj jab'oc sq'uixvelal, molb'ejec e b'a yic tze naan sik'lab'il,"
        },
        {
            "number": "2",
            "text": "yacb'an manto javi jun k'ual naanxo yuj Jehová, jun k'ual te ay smay. Ol ex saclemb'at yuuj icha tz'aj yik'jib'at smatz'il ixim trigo yuj ik'."
        },
        {
            "number": "3",
            "text": "Mach ex emnaquil tzeyutej e k'anab'ajan tojolal d'a jun nación tic, aq'uecoch e b'a d'a yol sk'ab' Jehová e masanil. B'eyb'alejec tojolal yed' emnaquilal, talaj olto ilchaj b'aj ol e col e b'a d'a jun k'ual yic yoval sk'ol Jehová chi'."
        },
        {
            "number": "4",
            "text": "Tz'inini ol ajcan chonhab' Gaza. Cuseltac ol ajcan chonhab' Ascalón. D'a k'ualil ol pechchajel eb' cajan d'a Asdod, axo pax eb' cajan d'a Ecrón ol ik'chajel eb', icha stok'chajq'ueta junoc te te' yed' sch'anhal yib'."
        },
        {
            "number": "5",
            "text": "Mach ex cotnac ex d'a Creta, ex cajan ex d'a stitac a' mar, toxo ix yal Jehová tas ol javoc d'a eyib'anh. Syalan icha tic: Ol in satel chonhab' Canaán, aton schonhab' eb' filisteo. Manhxo junoc mach ol can cajan ta', xchi Jehová."
        },
        {
            "number": "6",
            "text": "Masanil chonhab' d'a stitac a' mar, axonhej nok' calnel ol va d'ay. Axonhej ta' ol sb'oq'ue slech pat eb' tanhvum calnel yed' smacte' nok' scalnel eb' chi'."
        },
        {
            "number": "7",
            "text": "A eb' manh ol cham d'a Judá, ol yik' smacb'en eb' d'a jun lum luum chi'. Ata' ol laj b'at eb' stanhvej nok' scalnel, axo d'a te' pat d'a Ascalón ol laj vay eb' d'ak'valil, yujto a Jehová Dios ol tanhvan eb', ol ik'jocpaxq'ue chaanh eb' yuuj."
        },
        {
            "number": "8",
            "text": "A Jehová tz'alan icha tic: Ix vab' val sb'uchvaj eb' moabita yed' eb' amonita d'a eb' in chonhab', syalanpax eb' to ol yiq'uek' lum sluum eb' in chonhab' tic eb' yalani."
        },
        {
            "number": "9",
            "text": "Yuj chi', a in Jehová in tic svala', a Moab yed' Amón chi', lajan ol aj icha ajnac Sodoma yed' Gomorra, aton meltzajnacoch b'aj sq'uib'q'ue te' q'uiix yed' pax b'aj sb'o atz'am atz'am. Tz'inini ol ajcan d'a junelnhej. Axo eb' manh ol cham d'a in chonhab', a eb' ol ik'anelta tastac ay d'a eb', a eb' ol macb'enancan slum eb' chi', xchi Jehová."
        },
        {
            "number": "10",
            "text": "Aton spac chi' ol scha Moab yed' Amón, yujto ix b'uchvaj eb' d'ayonh schonhab' onh Jehová Yajal d'a Smasanil. Ix yalanpax eb' to syiq'uek' lum co luum eb'."
        },
        {
            "number": "11",
            "text": "Ol cot val yoval sk'ool Jehová d'a eb'. Ol satel juntzanh comon dios ay d'a smasanil yolyib'anhq'uinal tic. Axo eb' cajan d'a juntzanh lum luum ay d'a snanhal a' mar, ol och eb' ejmelal d'a Jehová b'aj cajan junjun."
        },
        {
            "number": "12",
            "text": "Yed' ex pax tic, ex aj Etiopía, ol ex cham yuj yespada Jehová."
        },
        {
            "number": "13",
            "text": "Ol yak'anpax yaelal Jehová d'a yib'anh eb' cajan d'a Asiria ay d'a norte yic satel eb'. Tz'inini ol ajcan chonhab' Nínive yuuj, tz'inan luum ol ajcanoc."
        },
        {
            "number": "14",
            "text": "Ol juchajem spat eb'. Axonhej nok' molb'etzal nok' yed' nok' k'ultaquil nok' ol aj ta'. Axonhej nok' cujub' yed' nok' sotz' ol ok' d'a schontac yoyal spat eb' chi', ol laj oq'uelta nok' d'a ventena. Toxonhej ol och b'ulan nok' joj d'a sti' spuertail spat eb' chi'. Axo te' k'ute' ayoch schemtealoc yool, ol laj el te'."
        },
        {
            "number": "15",
            "text": "Icha chi' ol utaj jun chonhab' te ak'umtac syutej sb'a, malaj tas sna'a, syipk'olej sb'a sch'ocoj, syalan eb' cajan d'ay icha tic: Malaj junocxo chonhab' lajan yed' co chonhab' tic, xchi eb'. Palta ol can tz'inan, axonhej nok' chium nok' ol cajnajcan ta'. A eb' ol ek' d'a slak'anil chi', ol schinhub'tanhej sk'ab' eb', ol b'uchvaj eb' d'ay."
        }
    ]
}