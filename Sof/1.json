{
    "chapter": "1",
    "verses": [
        {
            "number": "1",
            "text": "Aton juntzanh lolonel tik ix yal Jehová t'ayin Sofonías in tik, yuninal in winhaj Cus, yixchiquin in winhaj Gedalías yuninal winhaj Amarías yuninal winhaj Ezequías. Ayic ayoch winhaj Josías yuninal winhaj Amón reyal t'a Judá, ata' ix lolon Jehová t'ayin."
        },
        {
            "number": "2",
            "text": "Ha Jehová ix alan t'ayin icha tik: Ol in satel masanil tas ay t'a sat lu'um tik."
        },
        {
            "number": "3",
            "text": "Ol in satel heb' anima, ol in satel nok' nok', nok' much yet' pax nok' chay. Ol in satel heb' chuk yet' schucal. Ol in satel heb' anima t'a sat lum lum tik."
        },
        {
            "number": "4",
            "text": "Ol wak'och yaelal t'a yib'anh chonhab' Judá yet' pax t'a yib'anh masanil heb' cajan t'a Jerusalén. Ol in satel juntzanh b'aj tz'och heb' ejmelal t'a comon Dios scuchan Baal t'a jun chonhab' tik. Manhxa b'aj ol checlajcanoc yet' pax sb'i heb' sacerdote ol in sucsatoc."
        },
        {
            "number": "5",
            "text": "Ol in satel heb' sk'e t'a yib'anhtac pat lesal t'a masanil tas chequel t'a satcha’anh. Ol in satpaxel heb' tz'em cuman yic tzin yak'an b'inajoc, palta syak'pax b'inaj sdiosal heb' scuch Milcom."
        },
        {
            "number": "6",
            "text": "Ol in satpaxel heb' syik'el sb'a t'ayin, aton heb' max yal sb'a t'ayin, heb' max yak'em sb'a yic sk'anb'an sb'a t'ayin."
        },
        {
            "number": "7",
            "text": "Numan tzex aj t'a wichanh a in Jehová in tik, yujto a sk'ual yowal in k'ool, lak'anxo ay. Toxo ix in sik'el nok' nok' ol in milcham silab'oc. Toxo pax ix in sik'canel mach avtab'il wael wuuj."
        },
        {
            "number": "8",
            "text": "Ha t'a jun k'ual chi', ol wak' wal och yaelal t'a yib'anh heb' yajal yet' t'a yib'anh heb' yuninal heb' winh rey yet' pax t'a yib'anh juntzanhxo heb' tz'ak'anoch spichul heb' ch'oc chonhab'il."
        },
        {
            "number": "9",
            "text": "Ol wak'och yaelal t'a yib'anh heb' tz'ochb'at tz'itnaj t'a yib'anh sb'achnub' spuertail templo, heb' syak' b'ud'joc stemplo scomon diosal yet' b'eyumal syik' heb' t'a spatic yelk'umal yet' pax yuj yak'an musansatil heb' yetanimail."
        },
        {
            "number": "10",
            "text": "Ha t'a jun k'ual chi', ol ab'chaj yel yav anima t'a puerta b'aj tz'och heb' chonhum chay t'a schab'il makan chonhab'. Ol ab'chaj sk'anh yel k'acap t'a lum tzalquixtac."
        },
        {
            "number": "11",
            "text": "Awajanhec, mach ex cajan ex t'a mercado, yujto masanil heb' chonhwajum ol chamel heb', masanil heb' tz'ak'an tumin majanil, ol satel heb'."
        },
        {
            "number": "12",
            "text": "Ha t'a jun k'ual chi', ol in say wil Jerusalén, icha tz'aj saychaj junok tas satb'at yet' te' tz'ictaj. Ol wak'och yaelal t'a yib'anh heb' anima malaj tas sna' ticnaik, lajan heb' icha wino tonhej tanhanem yich, syal heb' icha tik: Ha Jehová, max yak'cotlaj wach'il t'a quib'anh, anhejtona' manh ol yak'paxcotlaj chukal, xchi heb'."
        },
        {
            "number": "13",
            "text": "Yuj chi' a masanil jantac sb'eyumal heb', ol ik'chajek'oc yet' spat heb' ol juchajemoc. Ol sb'ok'e spat heb', palta manhoc heb' ol cajnaj t'a yool. Ol yawej yuwa heb', palta manhoc heb' ol uk'an swinoal, xchi Jehová."
        },
        {
            "number": "14",
            "text": "Lak'anxo ay jun sk'ual yowal sk'ol Jehová. Te niwan yelk'och jun k'ual chi'. Lak'anxo ay, yelk'olal sjawi. Ab'ec, ha t'a jun k'ual chi', wach'chom heb' soldado te tek'an, ol ok' heb' yuj xiwelal."
        },
        {
            "number": "15",
            "text": "Ha jun k'ual chi', sk'ual yowal sk'ol Jehová, sk'ual yaelal yet' cusk'olal. Ha t'a jun k'ual chi', ol juwoquel chonhab', tz'inini ol ajcanoc, ol k'ik'b'oc k 'inal, k'ik'alq'uinalxonhej ol ajoc, ol muslajpaxoc, wewenxonhej ol ajcanoc."
        },
        {
            "number": "16",
            "text": "Ha t'a jun k'ual chi', sk'ual spuchaj k'een trompeta yic owal yet' yel yav heb' soldado yak'an owal t'a chonhab' ayoch smuroal yet' storreal te chaanh yajk'ei."
        },
        {
            "number": "17",
            "text": "Syalan Jehová icha tik: Ol wak' wal och heb' anima t'a ilk'olal, yuj chi' lajan ol aj sb'eyek' heb' icha sb'eyek' heb' max uji yilani, yujto sik'lab'il ix och schucal heb' t'a wichanh. Ha schiq'uil heb', ol b'atcan quib'naj icha lum pokok, haxo sniwanil heb', toxonhej ol k'ekan b'ulan icha stza' nok' nok', xchi Jehová chi'."
        },
        {
            "number": "18",
            "text": "Ha t'a sk'ual yowal sk'ol Jehová, a k'een oro yet' k'een splata heb' anima, manhxo ol yal scoljiel heb' yuj k'een. Yujto a yowal sk'ol chi' ol ak'an satel jun nación tik. Manh junipoc ol satel masanil heb' cajan t'a jun nación tik. Icha tz'aj stz'ab'at junok tas yuj te' k'ak', icha chi' ol aj satel heb'."
        }
    ]
}