{
    "chapter": "2",
    "verses": [
        {
            "number": "1",
            "text": "Puchajocab' q'uen trompeta d'a tzalan Sion. Puec junoc ch'oxnab'il yic oval d'a tzalan yic ejmelal d'a Jehová. Ib'xocab'q'ue masanil eb' cajan d'a Judá yuj xivelal, yujto lak'anxo sjavi sk'ual yoval sk'ol Jehová."
        },
        {
            "number": "2",
            "text": "A jun k'ual chi' sk'ual q'uik'alq'uinal. Sk'ual te ay asun, yuj chi' musan. A val nok' k'ulub', lajan nok' icha junoc nhilanh eb' soldado. Lajan sb'at k'amamoc nok' icha sb'at k'amamoc veven, masanto smuschaj jolomtac vitz yuuj. Malaj b'aj ix uji icha tic d'a yalanhtaxo, manhxapax b'aq'uinh ol ujoc junelxo."
        },
        {
            "number": "3",
            "text": "Lajan nok' icha te' k'ak' slajviel masanil tas yuuj. Ayic manto javi nok', te vach' yilji lum luum, icha val yilji Edén. Axo yic ol lajvoc yek' nok', lajanxo ol ajcan icha tz'inan luum. Manhxa jab'oc tas ol canoc."
        },
        {
            "number": "4",
            "text": "Lajan yilji nok' icha nok' chej. Sb'at lemnaj nok' icha tz'aj sb'at nok' chej chi' d'a oval."
        },
        {
            "number": "5",
            "text": "Icha sk'anh junoc carruaje yic oval, ma icha sk'anh te' xiltac te' stz'ab'at yuj k'ak', icha val chi' tz'aj sk'anh scot nok' d'a jolomtac vitz. Icha junoc nhilanh soldado te ay yip, tzololi sb'at d'a oval, icha val chi' nok'."
        },
        {
            "number": "6",
            "text": "Ayic ol yilan eb' anima, ol te ib'xocq'ue eb' yuj xivelal. Sacxonhej ol aj yilji sat eb' yuuj."
        },
        {
            "number": "7",
            "text": "Icha eb' soldado te jelan d'a oval, b'enhej yek' lemnaj eb' d'a yib'anhtac muro, tojol tz'aj sb'at eb' d'a eb' ajk'ool, max elcanlaj eb' d'a titac b'e, icha val chi' nok'."
        },
        {
            "number": "8",
            "text": "Max stenlaj sb'a junjun nok'. Tojolnhej syutejb'at sb'a nok' d'a yol sb'e. Vach'xonhej tz'aj yek' tzololoc nok' icha yek' eb' soldado d'a scal yespada eb' yajk'ool."
        },
        {
            "number": "9",
            "text": "Ayic sk'och lemnaj nok' d'a chonhab', b'enhej yek' lemnaj nok' d'a yib'anhtac muro, b'enhej yoch nok' d'a yoltac pat. Icha val elk'um tz'och d'a yoltac ventena."
        },
        {
            "number": "10",
            "text": "Tz'ib'xiq'ue lum luum tic d'a yichanh nok', tz'och enhul d'a satchaanh yuj nok'. Stup yoc k'u, yoc q'uen uj, manhxa q'uen k'anal scopoljub' yuj yenhul nok'."
        },
        {
            "number": "11",
            "text": "A Jehová b'ab'el yek' yuj nok'. Syak'an ab'chaj sjaj, icha val sk'anh k'u. Tzijtum sb'isul nok', maxtzac b'ischaj nok' sk'anab'ajan schecnab'il Dios. Ayxo smay jun k'ual yic yoval sk'ol Jehová chi'. Malaj mach ol yal stek'b'an sb'a d'a yichanh."
        },
        {
            "number": "12",
            "text": "Palta a ticnaic, a Jehová tz'alan icha tic: Meltzajanheccot d'ayin d'a smasanil e k'ool. Ochanhec d'a tzek'ojk'olal, elocab' eyav. Ok'anhec, xchi."
        },
        {
            "number": "13",
            "text": "Onh cusec yuj co mul d'a smasanil co k'ool, manh tonhejoc sco tzilchitejb'at co pichul. Conh meltzajec d'a Jehová co Diosal, yujto vach' sk'ool. Ay yoq'uelk'olal, ay snivank'olal, tzonh xajanej. B'ecan sk'ol yik'anel jun yaelal tic d'a quib'anh."
        },
        {
            "number": "14",
            "text": "Conh meltzajec d'a Dios, talaj max yak'och yaelal d'a quib'anh. Tato icha chi' a svach'k'olal ol yak'coti, ol yak'an co trigo yed' co vino. Yuj chi' ay tas ol yal cak'an ofrendail d'ay."
        },
        {
            "number": "15",
            "text": "Puchajocab' q'uen trompeta d'a tzalan Sion, yic smolb'ej sb'a masanil chonhab' yic tz'och d'a tzek'ojk'olal."
        },
        {
            "number": "16",
            "text": "Smolb'ejocab' sb'a masanil schonhab' Dios, sacb'itejocab' sb'a. Smolb'ejocab' sb'a eb' ichamtac vinac, eb' unin yed' eb' vanto schuni. A eb' ato yik'lan sb'a, elocab'cot eb' d'a yol spat chi'."
        },
        {
            "number": "17",
            "text": "Ok'ocab' eb' sacerdote, eb' tz'ak'an servil Jehová. A d'a snanhal templo yed' altar, yalocab' eb' icha tic: Mamin Jehová, ak' nivank'olal d'a quib'anh a onh a chonhab' onh tic. Malajocab' mach tzonh b'uchani. Mocab' onh telvoc d'a yol sk'ab' eb' ch'oc chonhab'il, yic manh ol yal eb' icha tic: ¿B'ajtil ay jun e Diosal chi'? mocab' xchioc eb', xchiocab' eb' sacerdote chi'."
        },
        {
            "number": "18",
            "text": "Slajvi chi' ol yak'an svach'k'olal Jehová yed' yoq'uelk'olal d'ayonh a onh schonhab' onh tic."
        },
        {
            "number": "19",
            "text": "Ol yalan icha tic: Ol vak' ixim e trigo, e vino yed' eyaceite masanto ol ex b'ud'joc. Manhxo ol yal in k'ool ol b'uchvaj eb' ch'oc chonhab'il d'ayex."
        },
        {
            "number": "20",
            "text": "A eb' ajk'ol scot d'a norte, najat ol viq'uel eb' d'a e tz'ey, ol vak'ancanb'at eb' d'a tz'inan luum. A eb' b'ab'el, ol vak'canb'at eb' d'a yol a' mar Muerto, axo eb' tzak'an, ol vak'canb'at eb' d'a a' mar Mediterráneo. Ata' ol k'ab'at eb', ol q'ue sjab' eb'. Te satub'tac tas ol in k'ulej d'a e cal, xcham Jehová."
        },
        {
            "number": "21",
            "text": "Tzalajocab' lum luum. Mocab' xiv eb' cajan d'a luum, yujto ay val tas te satub'tac ol sk'ulej Jehová."
        },
        {
            "number": "22",
            "text": "Tzalajocab' nok' k'ultaquil nok', mocab' xiv nok', yujto ol yaxb'ocxi anh ank'ultac, axo te te', ol yak'xi sat te', tzijtum ol aj sat te' higo yed' te' uva."
        },
        {
            "number": "23",
            "text": "Masanil ex cajan ex d'a Sion, tzalajanhec. Tzalajanhec d'a Jehová co Diosal, yujto ol yak' nhab'il q'uinal d'ayonh d'a sk'ual, b'ab'el nhab' yed' lajvub' nhab', icha sk'ulejtaxoni."
        },
        {
            "number": "24",
            "text": "Te vach' ol aj ixim trigo, manhxo jantacoc ol ajxoc vino yed' aceite."
        },
        {
            "number": "25",
            "text": "Syalan Jehová: Ol vak' sq'uexul masanil eyavb'en ix lajviel yuj juntzanh nok' k'ulub' icha soldado ix vak'b'at d'a e cal d'a juntzanh ab'il ix eq'ui."
        },
        {
            "number": "26",
            "text": "Axo ticnaic, ol ex vaoc masanto ol ex b'ud'joc. Ol eyalan vach' lolonel d'ayin Jehová e Diosal in, yujto satub'tac tas ix in k'ulej d'a e cal. Manhxa b'aq'uinh ol ex canxoc d'a q'uixvelk'olal."
        },
        {
            "number": "27",
            "text": "Ol nachajel eyuj a ex israel ex tic to ayinek' d'a e cal a in Jehová e Diosal in. A innhej e Diosal in, malaj junocxo. Manhxa b'aq'uinh ol ex canxoc d'a q'uixvelk'olal."
        },
        {
            "number": "28",
            "text": "Ayic ol lajvoc yek'b'at juntzanh tic, ol vak'och Vespíritu d'a masanil anima. Ol yalel in lolonel eb' eyuninal yed' eb' eyisilal. Ol in lolon d'a eb' ichamtac vinac d'a vayichal. Axo eb' quelemtac, ay tas ol in ch'ox yil eb'."
        },
        {
            "number": "29",
            "text": "A d'a juntzanh k'ual chi', ol vak'paxoch Vespíritu d'a eb' vinh checab' yed' d'a eb' ix checab'."
        },
        {
            "number": "30",
            "text": "Ol in ch'oxan juntzanh tas d'a satchaanh yed' d'a sat luum, ay chik', k'ak', ma nivac tab' icha asun yed' juntzanhxo tas te satub'tac."
        },
        {
            "number": "31",
            "text": "A k'u ol q'uik'b'oc, axo q'uen uj, chac ol aj q'ueen icha chik'. A juntzanh tic ol ujoc ayic manto javoc jun sk'ual yic svak'cot yoval in k'ool. A jun k'ual chi' te nivan yelk'ochi, te ay smay."
        },
        {
            "number": "32",
            "text": "Axo masanil mach syal sb'a d'ayin Jehová in, ol colchajoc. Icha val yaj valancani, a d'a tzalan Sion d'a Jerusalén, ay mach ol colchajoc, a val eb' sik'b'ilel vuuj, olto can eb', xchi Jehová."
        }
    ]
}