{
    "chapter": "1",
    "verses": [
        {
            "number": "1",
            "text": "A in Joel in tic yuninal in vinhaj Petuel. A d'a jun uum tic ix in tz'ib'ej slolonel Jehová ix yal d'ayin yic svaleli."
        },
        {
            "number": "2",
            "text": "Ex ichamtac vinac yed' ex masanil cajan ex d'a jun nación tic, ab'ec val juntzanh tic. ¿Toc ay b'aj ix eyil tas lajan icha jun tic? Malaj pax b'aj ix uji junoc icha tic ayic ix ek' eb' co mam quicham."
        },
        {
            "number": "3",
            "text": "Alec juntzanh tic d'a eb' eyuninal, axo eb' ol alan d'a eb' yuninal, axo eb' chi' ol alan pax d'a eb' toto ol aljoc."
        },
        {
            "number": "4",
            "text": "Masanil tas ix slajel nok' k'ulub'. Axo jantacto ix cani, ch'ocxo pax junxo macanh nok' ix ul lajaneli."
        },
        {
            "number": "5",
            "text": "A ex uk'um ex anh, aq'uequel e vayanh. A exxo uk'um ex vino, ok'anhec, yujto manhxalaj vino chi' ol eyuq'uej."
        },
        {
            "number": "6",
            "text": "Icha jun nivan nhilanh soldado te ay smay, icha chi' ix aj sja nok' k'ulub' d'a yol co macb'en tic. Maxtzac b'ischaj nok'. A ye nok', lajan icha ye nok' choj."
        },
        {
            "number": "7",
            "text": "Toxo ix satjiel te' uva yuj nok', toxo pax ix slajel te' higo nok'. Tz'inini ix ajcan yuj nok'. Ix yik'anel stz'umal masanil te' avb'en nok', sacxonhej ix ajcan sk'ab'tac te'."
        },
        {
            "number": "8",
            "text": "Ok'anhec icha junoc ix cob'es tz'oq'ui, spichan sb'a ix yed' pichul yic cusk'olal, yujto toxo ix cham vinh ix yak' sti' snupnaj yed' ix."
        },
        {
            "number": "9",
            "text": "Icha chi' tz'aj yok' eb' vinh sacerdote tz'ak'an servil Jehová, yujto manhxa vael yed' vino d'a templo, aton ofrenda tz'ak'ji d'a Jehová."
        },
        {
            "number": "10",
            "text": "Toxo ix juvi masanil lum co luum, ichato ayoch lum d'a cusk'olal, yujto tz'inan ix ajcan luum. Toxo ix lajviel ixim trigo, ix tacjiel te' uva, ix ixtaxpaxel te' olivo."
        },
        {
            "number": "11",
            "text": "A ex munlajvum ex tic, ok'anhec, cusanhec, yujto toxo ix lajviem eyavb'en. Manhxa jochoj trigo yed' cebada."
        },
        {
            "number": "12",
            "text": "Toxo ix tacjiel te' uva, ix lajviel te' higo, ix tacjipaxel te' granado, te' palma, te' mansan yed' masanil te' avb'en te'. Icha chi' ix aj slajvi stzalajk'olal eb' anima."
        },
        {
            "number": "13",
            "text": "A ex sacerdote ex tic, a ex tzex ak'vi servil d'a altar tic, aq'uecoch pichul yic cusk'olal. Pilan ak'val tzeyak' eyok' d'a templo, tzex ok' yuj yaelal, yujto a d'a stemplo Dios manhxalaj ixim pan yed' vino tz'ak'ji ofrendail."
        },
        {
            "number": "14",
            "text": "Avtejec masanil eb' anima, ochanhec d'a tzek'ojk'olal yed' eb'. Molb'ejecoch e b'a d'a stemplo Jehová Dios yed' masanil eb' yichamtac vinaquil chonhab' yed' masanil eb' anima, tzex tevi d'a Jehová."
        },
        {
            "number": "15",
            "text": "Ay..., te lak'anxo sjavi jun k'ual yic yoval sk'ol Jehová. Jun k'u ay smay yic ol onh satel Dios Syal Yuj Smasanil."
        },
        {
            "number": "16",
            "text": "D'a val quichanh ix yiq'uel co vael. Ix lajvi tzalajk'olal d'a stemplo Jehová co Diosal."
        },
        {
            "number": "17",
            "text": "A ixim inhat, tonhej ix k'aem ixim d'a yol luum, yuj chi' manhxalaj ixim trigo. Axo spatil ixim, manhxa tas d'a yool, ix lajvi smasanil."
        },
        {
            "number": "18",
            "text": "Tz'el val yav nok' nok' yeq'ui. Nab'axonhej tz'ek' nok' vacax say yanh. Vanxo scham nok' calnel yuj vejel."
        },
        {
            "number": "19",
            "text": "Tzin avaj d'ayach Jehová, yujto toxo ix tacji smasanil. Ichato ix ek' k'ak' d'a scal anh ank'ultac d'a svalab' lum nok' nok' yed' d'a smasanil caltac te'."
        },
        {
            "number": "20",
            "text": "Yed' masanil nok' nok' ay d'a caltac te' chi', tz'avaj nok' d'ayach, yujto toxo ix tup masanil a a', ichato ix tz'ab'at masanil anh ank'ultac yuj k'ak'."
        }
    ]
}