{
    "chapter": "3",
    "verses": [
        {
            "number": "1",
            "text": "Syalan Jehová icha tik: Ha wal t'a jun k'ual chi', ol wak'xi in wach'k'olal t'a Judá yet' t'a Jerusalén."
        },
        {
            "number": "2",
            "text": "Ol in molb'an masanil juntzanh nación, ol wik'anb'at t'a sch'olanil yic Josafat. Ata' ol wak' yaelal t'a yib'anh heb' yuj tas ix yutej in chonhab' Israel heb', yujto ix saclemb'at heb' israel chi' yuj heb' t'a masanil yol yib'anhk’inal. Ix spukanb'at in lum heb' t'a spatic."
        },
        {
            "number": "3",
            "text": "Ix spukanb'at heb' in chonhab' heb' t'a suerteal. Ix schonhanel heb' winak unin yet' heb' ix unin heb', ix satanel stojol heb' unin chi' heb' t'a uk'el anh yet' t'a heb' ix ajmul ix."
        },
        {
            "number": "4",
            "text": "¿Tas he gana t'ayin ex aj Tiro, ex aj Sidón yet' ex aj Filistea? ¿Tom he gana tze pac he b'a t'ayin? Tato he gana tze pac he b'a, t'a elanhchamel ol wak' spak t'ayex icha wal t'a smojal."
        },
        {
            "number": "5",
            "text": "Ha ex tik, ix eyelk'ej k'een plata yet' k'een oro t'ayin, ix eyik'anb'at in b'eyumal t'a he templo."
        },
        {
            "number": "6",
            "text": "Ix he chonhb'at heb' aj Judá yet' pax heb' kajan t'a Jerusalén t'a heb' griego, yic najat sb'atkan heb' t'a sluum."
        },
        {
            "number": "7",
            "text": "Palta a in ol wik'elta heb' b'aj ix he chonhb'at chi'. Ha exxo ol wak' eyab' syail, icha wal ix aj yab'an syail heb' chi' eyuuj."
        },
        {
            "number": "8",
            "text": "Ha in wal Jehová in swala' to ol wak'och heb' eyuninal yet' heb' eyisil t'a yol sk'ab' heb' aj Judá. Axo heb' ol chonhanel heb' t'a heb' sabeo, aton heb' te najat kajan, xchi Jehová."
        },
        {
            "number": "9",
            "text": "Alec juntzanh tik t'a masanil nación: B'oec he b'ha t'a owal. Avtejec heb' te tek'an. Jawokab' heb' yic sb'at heb' t'a owal chi'."
        },
        {
            "number": "10",
            "text": "Sb'o'okab' k'een asaron heb' yespadaoc. Ha k'een sjochlab' trigo heb', sb'o'okab'pax k'een heb' slanzaoc. Ha mach malaj yip, yalokab'i to te ay yip ticnaik."
        },
        {
            "number": "11",
            "text": "Masanil anima t'a juntzanh nación ay t'a spatic yichanh Israel, cotokab' heb' t'a elanhchamel, smolb'ejokab' sb'a heb'. Ix walan icha tik: Mamin Jehová, ik'cot heb' a soldado te tek'an, xin chi."
        },
        {
            "number": "12",
            "text": "Syalan Jehová icha tik: Sb'o'okab' sb'a masanil nación, jawokab' heb' t'a sch'olanil Josafat, yujto ata' ol in em k'ojan t'a in despacho yic tzin ch'olb'itej masanil ch'oc nacional ay t'a spatic yichanh in chonhab' tik."
        },
        {
            "number": "13",
            "text": "Yuj jantac schukal juntzanh nación chi', yuj chi' toxo ix jawi sk'ual sch'olb'itaj heb'. Icha tz'aj sjochchaj ixim trigo toxo ix k'anb'i, icha chi' tzeyutej heb'. Tek'equem lat'an heb', icha stek'chaj te' sat uwa wach'xo yaji yic sb'ochaj wino, xchi Jehová."
        },
        {
            "number": "14",
            "text": "Manhxo jantacoc anima t'a sch'olanil b'aj ol ch'olb'itaji. Toxo ol k'och sk'ual yic yowal sk'ol Jehová ta'."
        },
        {
            "number": "15",
            "text": "Ha k'u yet' k'een uj, manhxo ol yak'laj yoc yet' pax k'een k'anal, manhxalaj scopopial k'een."
        },
        {
            "number": "16",
            "text": "Icha sk'anh k'u, icha wal chi' ol aj yak'an ab'chaj sjaj Jehová scot t'a jolom witz Sion t'a Jerusalén. Ha satcha’anh yet' lum lum, ol ib'xoc. Axo Jehová ol colan schonhab', aton chonhab' Israel."
        },
        {
            "number": "17",
            "text": "Ix yalan Jehová: Ha ex tik ol eyojtaquejeli to a in Jehová he Diosal in, ayinek' t'a tzalan Sion b'aj tz'och ejmelal t'ayin. Ha Jerusalén tik, in chonhab' ol ajkanoc. Manhxa b'ak'uinh ol ex kan t'a yol sk'ab' heb' ch'oc chonhab'il."
        },
        {
            "number": "18",
            "text": "Ha t'a jun pekti’ chi', ol te q'uib' te' uwa t'a jolomtac witz yet' masanil tzalquixtac ol b'ud'joc el yuj nok' wakax. Ha sjajtac ha ha' t'a Judá, ol te k'e ha'. Axo t'a in templo ol k'eul b'urnaj jun sjaj ha', ol pukaxb'at ha' t'a sch'olanil Sitim."
        },
        {
            "number": "19",
            "text": "Ha Egipto, ol ixtaxcanb'atoc. Axo Edom, tzinan lu'um ol ajkanoc, yujto ix yak' owal heb' yet' heb' aj Judá. Ata' ix tob'kan schiq'uil heb' malaj smul yuj heb'."
        },
        {
            "number": "20",
            "text": "Ha in ol in pactzitej schamel heb' smilnac heb'."
        },
        {
            "number": "21",
            "text": "Manhxo ol wak' niwank'olal heb' ay smul chi'. Wach' ol aj skajnaj Judá yet' Jerusalén t'a masanil k 'inal. Ha inxo Jehová in tik, ol in kajnaj t'a jolom witz Sion, xchi Jehová."
        }
    ]
}