{
    "chapter": "24",
    "verses": [
        {
            "number": "1",
            "text": "Ix yalanpax Jehová d'a vinhaj Moisés chi':"
        },
        {
            "number": "2",
            "text": "Al d'a eb' etisraelal to syik'cot aceite eb' d'ayach, aton aceite te vach' yic sat te' olivo yic vach' aynhejoch sk'ak'al candil."
        },
        {
            "number": "3",
            "text": "Axo vinhaj Aarón sb'oanoch sk'ak'al, yic vach' aynhejoch sk'ak'al tz'ek' ak'val d'a vichanh b'aj ay in cajnub' b'aj tzin ch'ox in b'a, d'a yichanhelta k'apac cortina b'aj ay scaxail in trato. A jun tic ley tz'ajcan d'ayex d'a masanil tiempo."
        },
        {
            "number": "4",
            "text": "Vach' tz'aj sb'ojioch juntzanh candil chi' d'a vichanh d'a yib'anh sb'achnub'al nab'a oro."
        },
        {
            "number": "5",
            "text": "Tzeyik'cot ixim harina te vach', sb'o lajchaveoc ixim pan, chanhe' libra ixim harina tz'och d'a junjun ixim."
        },
        {
            "number": "6",
            "text": "Slajvi chi' tz'ak'chajq'ue ixim d'a sat jun mexa nab'a oro d'a vichanh, cha tzol tz'ajq'ue latz'an ixim, vactac ixim d'a junjun latz'an."
        },
        {
            "number": "7",
            "text": "Tzak'anpaxem incienso te vach' d'a yib'anh junjun latz'an ixim pan chi'. A incienso chi' snhusjitz'a d'a vichanh, yic sch'oxani to vic yaj ixim pan chi'."
        },
        {
            "number": "8",
            "text": "D'a junjun k'ual ik'oj ip tz'ak'jiem ixim pan chi' d'a vichanh, yuj sk'anab'ajan eb' etchonhab' israel in trato eyed'oc d'a masanil tiempo. Yovalil a ixim q'uixin tz'ak'jiemi."
        },
        {
            "number": "9",
            "text": "Axo juntzanh ixim pan tz'ik'jiel chi', yic vinhaj Aarón yed' eb' yinhtilal yaj ixim d'a masanil tiempo. A eb' chi' svaan ixim pan chi' d'a junoc lugar to vic yaji, yujto te nivan yelk'och ixim d'a scal juntzanhxo silab' yictaxon eb' sacerdote tz'ik'jiel d'a juntzanh ofrenda snhusjitz'a d'a vichanh, xchi Jehová chi'."
        },
        {
            "number": "10",
            "text": "Ay jun vinh aljinac d'a scal eb' israel chi', israel snun vinh, axo smam vinh aj Egipto. Selomit sb'i ix snun vinh chi', yisil vinhaj Dibri, yinhtilal Dan. A jun vinh chi' ix yak' oval vinh yed' jun vinh mero val israel d'a campamento. A d'a jun oval chi', a vinh yune' ix israel chi' ix och smul vinh yujto ix yal chuc vinh d'a sb'i Jehová, yuj chi' ix ik'jicot vinh d'a yichanh vinhaj Moisés."
        },
        {
            "number": "11",
            "text": "Ix tanhvaj vinh masanto ix yal Jehová tas yovalil tz'utaj vinh."
        },
        {
            "number": "12",
            "text": "Ix yalan Jehová d'a vinhaj Moisés chi' icha tic:"
        },
        {
            "number": "13",
            "text": "Iq'uequelta vinh chuc ix alan chi' d'a yol campamento, axo masanil eb' ix ab'an tas ix yal vinh chi', yak'ocab'q'ue sk'ab' eb' d'a sjolom vinh, axo masanil eb' chonhab' sjulq'uenancham vinh."
        },
        {
            "number": "14",
            "text": "Al juntzanh tic d'a eb' etisraelal: A mach tz'alan chuc d'a in b'i a in Jehová e Diosal in tic, tz'och smul, yovalil scham yuj smul chi'. Masanil eb' yetchonhab' sjulanchamoc. Vach'chom ch'oc chonhab'il, ma eyetchonhab', tato syal chuc d'a in b'i, yovalil tz'och chamel d'a yib'anh."
        },
        {
            "number": "15",
            "text": "A mach smak'ancham junoc yetanimail, yovalil tz'ochpax chamel d'a yib'anh."
        },
        {
            "number": "16",
            "text": "A mach smak'ancham nok' smolb'etzal nok' junocxo mach, yovalil anheja' nok' nok' chi' tz'ak'jipax sq'uexuloc."
        },
        {
            "number": "17",
            "text": "A mach smak'an junoc yetanimail, tato tz'echnaj yuuj, icha tas syutej chi', icha chi' tz'utajpaxi."
        },
        {
            "number": "18",
            "text": "Tato sq'uichaj yuuj, yovalil smak'jipax q'uichajoc. Tato tz'elta yol sat yuuj, yovalil tz'elpaxcot yico', tato tz'el ye junoc mach chi' yuuj, yovalil tz'elpax yico'. Icha val tas syutej junoc anima chi', icha pax chi' tz'utajxi."
        },
        {
            "number": "19",
            "text": "A mach smak'ancham nok' smolb'etzal nok' junocxo anima, yovalil syak' sq'uexul nok'. Palta a mach smak'ancham junoc yetanimail, a jun chi' yovalil schami."
        },
        {
            "number": "20",
            "text": "Anheja' jun ley tic tz'och yopisio d'a eb' ch'oc chonhab'il yed' d'a eb' chonhab' israel. A in Jehová e Diosal in svala', xchi Jehová d'a vinhaj Moisés chi'."
        },
        {
            "number": "21",
            "text": "Icha chi' ix aj yalan juntzanh chi' vinhaj Moisés d'a eb' yetisraelal, yuj chi' ix ik'jielta vinh ix alan chuc d'a sb'i Jehová chi' yuj eb' d'a spatiquel campamento. Ata' ix julq'uenajcham vinh. Ix sk'anab'ajej eb' sk'ulan icha val ix aj yalan Jehová d'a vinhaj Moisés chi'."
        }
    ]
}