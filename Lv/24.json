{
    "chapter": "24",
    "verses": [
        {
            "number": "1",
            "text": "Ix yalanpax Jehová t'a winhaj Moisés chi':"
        },
        {
            "number": "2",
            "text": "Al t'a eb' etisraelal to syik'cot aceite eb' t'ayach, aton aceite te wach' yic sat te' olivo yic wach' aynhejoch sk'ak'al candil."
        },
        {
            "number": "3",
            "text": "Axo winhaj Aarón sb'oanoch sk'ak'al, yic wach' aynhejoch sk'ak'al tzek' ak'wal t'a vichanh b'aj ay in cajnub' b'aj tzin ch'ox in b'a, t'a yichanhelta k'apac cortina b'aj ay scaxail in trato. Ha jun tik ley tz'ajkan t'ayex t'a masanil tiempo."
        },
        {
            "number": "4",
            "text": "Wach' tz'aj sb'ojioch juntzanh candil chi' t'a vichanh t'a yib'anh sb'achnub'al nab'a oro."
        },
        {
            "number": "5",
            "text": "Tzeyik'cot ixim harina te wach', sb'o lajchaveoc ixim pan, chanhe' libra ixim harina tz'och t'a junjun ixim."
        },
        {
            "number": "6",
            "text": "Slajvi chi' tz'ak'chajq'ue ixim t'a sat jun mexa nab'a oro t'a vichanh, cha tzol tz'ajq'ue latz'an ixim, vactac ixim t'a junjun latz'an."
        },
        {
            "number": "7",
            "text": "Tzak'anpaxem incienso te wach' t'a yib'anh junjun latz'an ixim pan chi'. Ha incienso chi' snhusjitz'ha t'a vichanh, yic sch'oxani to wik yaj ixim pan chi'."
        },
        {
            "number": "8",
            "text": "D'a junjun k'ual ik'oj ip tz'ak'jiem ixim pan chi' t'a vichanh, yuj sk'anab'ajan eb' etchonhab' israel in trato eyed'oc t'a masanil tiempo. Yovalil a ixim q'uixin tz'ak'jiemi."
        },
        {
            "number": "9",
            "text": "Axo juntzanh ixim pan tz'ik'jiel chi', yic winhaj Aarón yet' eb' yinhtilal yaj ixim t'a masanil tiempo. Ha eb' chi' svaan ixim pan chi' t'a junok lugar to wik yaji, yujto te niwan yelk'och ixim t'a skal juntzanhxo silab' yictaxon eb' sacerdote tz'ik'jiel t'a juntzanh ofrenda snhusjitz'ha t'a vichanh, xchi Jehová chi'."
        },
        {
            "number": "10",
            "text": "Ay jun winh aljinac t'a skal eb' israel chi', israel snun winh, haxo smam winh aj Egipto. Selomit sb'i ix snun winh chi', yisil winhaj Dibri, yinhtilal Dan. Ha jun winh chi' ix yak' oval winh yet' jun winh mero wal israel t'a campamento. Ha t'a jun oval chi', a winh yune' ix israel chi' ix och smul winh yujto ix yal chuk winh t'a sb'i Jehová, yuj chi' ix ik'jicot winh t'a yichanh winhaj Moisés."
        },
        {
            "number": "11",
            "text": "Ix tanhvaj winh masanto ix yal Jehová tas yowalil tz'utaj winh."
        },
        {
            "number": "12",
            "text": "Ix yalan Jehová t'a winhaj Moisés chi' icha tik:"
        },
        {
            "number": "13",
            "text": "Iq'uequelta winh chuk ix alan chi' t'a yol campamento, haxo masanil eb' ix ab'an tas ix yal winh chi', yak'ocab'q'ue sk'ab' eb' t'a sjolom winh, haxo masanil eb' chonhab' sjulq'uenancham winh."
        },
        {
            "number": "14",
            "text": "Al juntzanh tik t'a eb' etisraelal: Ha mach tz'alan chuk t'a in b'i a in Jehová e Diosal in tik, tz'och smul, yowalil scham yuj smul chi'. Masanil eb' yetchonhab' sjulanchamoc. Wach'chom ch'oc chonhab'il, ma eyetchonhab', tato syal chuk t'a in b'i, yowalil tz'och chamel t'a yib'anh."
        },
        {
            "number": "15",
            "text": "Ha mach smak'ancham junok yetanimail, yowalil tz'ochpax chamel t'a yib'anh."
        },
        {
            "number": "16",
            "text": "Ha mach smak'ancham nok' smolb'etzal nok' junokxo mach, yowalil anheja' nok' nok' chi' tz'ak'jipax sq'uexuloc."
        },
        {
            "number": "17",
            "text": "Ha mach smak'an junok yetanimail, tato tz'echnaj yuj, icha tas syutej chi', icha chi' tz'utajpaxi."
        },
        {
            "number": "18",
            "text": "Tato sq'uichaj yuj, yowalil smak'jipax q'uichajoc. Tato tz'elta yol sat yuj, yowalil tz'elpaxcot yico', tato tz'el ye junok mach chi' yuj, yowalil tz'elpax yico'. Icha wal tas syutej junok anima chi', icha pax chi' tz'utajxi."
        },
        {
            "number": "19",
            "text": "Ha mach smak'ancham nok' smolb'etzal nok' junokxo anima, yowalil syak' sq'uexul nok'. Palta a mach smak'ancham junok yetanimail, a jun chi' yowalil schami."
        },
        {
            "number": "20",
            "text": "Anheja' jun ley tik tz'och yopisio t'a eb' ch'oc chonhab'il yet' t'a eb' chonhab' israel. Ha in Jehová e Diosal in swala', xchi Jehová t'a winhaj Moisés chi'."
        },
        {
            "number": "21",
            "text": "Icha chi' ix aj yalan juntzanh chi' winhaj Moisés t'a eb' yetisraelal, yuj chi' ix ik'jielta winh ix alan chuk t'a sb'i Jehová chi' yuj eb' t'a spatiquel campamento. Ata' ix julq'uenajcham winh. Ix sk'anab'ajej eb' sk'ulan icha wal ix aj yalan Jehová t'a winhaj Moisés chi'."
        }
    ]
}