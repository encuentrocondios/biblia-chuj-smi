{
    "chapter": "23",
    "verses": [
        {
            "number": "1",
            "text": "Ix yalanxi Jehová t'a vinhaj Moisés chi':"
        },
        {
            "number": "2",
            "text": "Al t'a eb' etisraelal to a in sval icha tik: Ha juntzanh q'uinh tik, valnaccani to vicnhej yaji, aton yic tze molb'an e b'a yic tzin eyik'anchaanh."
        },
        {
            "number": "3",
            "text": "Vaque' k'ual tzex munlaji, haxo t'a yuquil k'ual manhxa junok tas tze k'ulej. Tzeyik' eyip, tze molb'an e b'a eyoch ejmelal t'ayin yalnhej b'aj ayex eq'ui. Aton jun k'ual ik'oj ip chi' vicnhej yaji."
        },
        {
            "number": "4",
            "text": "Aton juntzanh q'uinh tik niwan yelk'ochi yuj in eyik'anchaanh ayic tze molb'an e b'a eyoch ejmelal t'a sk'ual valnaccani."
        },
        {
            "number": "5",
            "text": "Ha q'uinh yic tze naancoti ayic ex vik'anelta t'a Egipto, tz'el yich t'a yemk'ualil t'a 14 yoch b'ab'el uj. Aton jun q'uinh chi' tzeyak'ochi yic tzin eyik'anchaanh."
        },
        {
            "number": "6",
            "text": "Axo t'a 15 yoch jun uj chi', tzeyak'anpaxoch q'uinh yic ixim pan malaj yich yuj in eyik'anchaanh. Uque' k'ual anhej ixim pan malaj yich tze wa''a."
        },
        {
            "number": "7",
            "text": "Ha val t'a sb'ab'el k'ual chi', tze molb'anoch e b'a ejmelal t'a vichanh. Malaj junok makan munlajel tze b'o t'a jun chi'."
        },
        {
            "number": "8",
            "text": "Ha t'a uque' k'ual chi', tze nhusnhejtz'a silab' t'ayin. Ha t'a yuquil k'ual tze molb'anoch e b'a ejmelal t'ayin. Malaj junok makan munlajel tze b'o'o, xchi Jehová t'a vinhaj Moisés chi'."
        },
        {
            "number": "9",
            "text": "Ix yalanpax Jehová t'a vinhaj Moisés chi':"
        },
        {
            "number": "10",
            "text": "Al t'a eb' etisraelal icha tik: Ayic ayexxo ek' t'a sat lum lum ol vak' chi' t'ayex, ayic ol e chaanel yich e jochan ixim e trigo, a jun b'ab'el manoja tze joch chi', tzeyik'cot t'a eb' vinh sacerdote."
        },
        {
            "number": "11",
            "text": "Axo t'a junxo k'u ayic slajvicanek' sk'ual ik'oj ip, syak'an eb' sacerdote chi' ofrendail tas tzeyak' chi', sb'achanochta eb' t'a vichanh, yic wach' tzin cha t'ayex."
        },
        {
            "number": "12",
            "text": "Ha t'a sk'ual tzeyak' ixim e trigo chi' ofrendail t'ayin, ata' tze nhuspaxtz'a junok nok' calnel silab'il t'a vichanh, nok' jun ab'il sq'uinal, mocab'a jab'oc spaltail nok'."
        },
        {
            "number": "13",
            "text": "Tzeyik'anpaxcot lajunheoc libra ixim harina te wach' calab'il yet' aceite, yic stz'a ofrendail to suk'uq'ui sjab' svab'i. Tzeyak'anpax junok litro vino ofrendail, secjiem t'a yib'anh juntzanh ofrenda chi'."
        },
        {
            "number": "14",
            "text": "Ha ixim ak' trigo sjochchaj chi', max yal-laj e vaan ixim t'a panil. Max yalpaxlaj e b'olan ixim e k'uxu', ma eyax k'uxani, masanto t'a jun sk'ual a tzeyak'an ixim b'ab'el manoja ofrendail t'ayin e Diosal in. Ha jun tik ley tz'ajkan t'ayex t'a masanil tiempo yalnhej b'aj ayex eq'ui."
        },
        {
            "number": "15",
            "text": "Axo t'a junxo k'u ayic toxo ix lajvicanek' sk'ual ik'oj ip, ayic tzeyik'ancot jun manoja ixim trigo ofrendail, aton t'a jun k'u chi' tze b'is uque' semana."
        },
        {
            "number": "16",
            "text": "Axo t'a junxo k'u, ma t'a 50 k'ual yic toxo ix tz'acvi uque' k'ual ik'oj ip chi', ata' tzeyak'pax junocxo ofrenda t'a ixim trigo chi' t'ayin."
        },
        {
            "number": "17",
            "text": "Tzeyik'cot chab'oc ixim pan ofrendail ichataxon ixim eyic tze wa''a. Vajxaque' libra ixim harina te wach' tz'och t'a junjun ixim, ayocab' b'at yich t'a skal ixim. Ha ixim pan chi' sb'achjioch ixim t'a vichanh ofrendail t'a ixim b'ab'el tz'eluli yalnhej b'aj cajan ex eq'ui."
        },
        {
            "number": "18",
            "text": "Yed' ixim pan chi', syak' ucvanhoc nok' quelemtac calnel eb' eyetchonhab', jun ab'il sq'uinal junjun nok' yet' jun nok' quelem vacax yet' pax chavanhoc nok' ch'ac calnel. Malajocab' jab'oc spaltail juntzanh nok' nok' chi'. Ha nok' chi' snhusjitz'a smasanil t'ayin Jehová in tik, junnhej tz'aj stz'a yet' ixim eyofrenda trigo yet' pax ofrenda t'a vino. Ha jun ofrenda stz'a chi' suk'uq'ui sjab' svab'i."
        },
        {
            "number": "19",
            "text": "Tzeyak'anpax junok nok' mam chiva silab'il yuj stupcanel e mul. Tzeyak'anpax chavanhoc nok' calnel junjun ab'il sq'uinal ofrendail yuj e ch'oxanel e junk'olal ved'oc."
        },
        {
            "number": "20",
            "text": "Ha vinh sacerdote sb'achanoch chavanh nok' calnel t'a vichanh a in Jehová in tik yet' ixim pan ix b'o t'a ixim trigo ix b'ab'laj jochchaji, a jun ofrenda chi' wik yaji, skan t'a vinh sacerdote chi'."
        },
        {
            "number": "21",
            "text": "Ha t'a sk'ual jun q'uinh chi' malaj junok makan munlajel syal e b'oani. Tze molb'anoch e b'a eyoch ejmelal t'ayin. Ha jun tik ley tz'ajkan t'a e cal yet' t'a skal eyinhtilal t'a masanil tiempo yalnhej b'ajtil ayex eq'ui."
        },
        {
            "number": "22",
            "text": "Ayic sk'och stiempoal e jochan ixim e trigo, manh e sik'q'ue ixim skan t'a skal yoc yet' ixim ay t'a stitac, yujto a juntzanh chi' yic eb' meb'a' yaji yet' eb' ch'oc chonhab'il ayek' t'a e cal. Ha in Jehová e Diosal in svala', xchi t'a vinh."
        },
        {
            "number": "23",
            "text": "Ix yalanpax Jehová t'a vinhaj Moisés chi' icha tik:"
        },
        {
            "number": "24",
            "text": "Al t'a eb' etchonhab' icha tik: Ha t'a sb'ab'el k'ual yic yuquil uj, tzeyik' eyip, tze molb'anoch e b'a ejmelal t'ayin, spuji q'uen trompeta yic tze naancot in wach'k'olal."
        },
        {
            "number": "25",
            "text": "Yovalil tze nhustz'a junok nok' silab' t'ayin. Malaj junok ex tzex munlaj t'a jun k'u chi', xchi t'a vinh."
        },
        {
            "number": "26",
            "text": "Ix yalanpax Jehová t'a vinhaj Moisés chi' icha tik:"
        },
        {
            "number": "27",
            "text": "Ha t'a slajunhil k'ual yoch yuquil uj, aton t'a sk'ual yic tz'ak'jican lajvoc e mul, tze molb'ejoch e b'a ejmelal t'ayin. Tzex ochpax t'a tzek'ojk'olal, tze nhusantz'a ofrenda silab'il t'ayin a in Jehová in tik."
        },
        {
            "number": "28",
            "text": "Manh ex munlaj t'a jun k'u chi', yujto a val t'a jun k'u chi' stupcanel e mul t'a vichanh a in Jehová e Diosal in tik."
        },
        {
            "number": "29",
            "text": "Tato ay junok mach max k'anab'ajan yoch t'a tzek'ojk'olal t'a jun k'u chi', yowalil satjiel t'a e cal."
        },
        {
            "number": "30",
            "text": "Anhejtona', yalnhej mach smunlaj t'a jun k'u chi', tzin sateli."
        },
        {
            "number": "31",
            "text": "Malaj junok mach smunlaj t'a junok yalnhej tas munlajelal t'a jun k'u chi'. Ha jun tik ley tz'ajkan t'a e cal yet' t'a skal eb' eyinhtilal t'a masanil tiempo yalnhej b'ajtil ayex eq'ui."
        },
        {
            "number": "32",
            "text": "Ha jun k'u chi', aton val yic tzeyik'an eyip, yic tzex ochpax t'a tzek'ojk'olal, tz'el yich t'a val sb'alunhil k'ual yoch uj t'a k'ik'b'alil, masanto t'a k'ik'b'alil t'a junxo k'u, xchi t'a vinh."
        },
        {
            "number": "33",
            "text": "Ix yalanpax Jehová t'a vinhaj Moisés chi' icha tik:"
        },
        {
            "number": "34",
            "text": "Al t'a eb' etchonhab': Ayic 15 yoch yuquil uj, tze chaan uque' k'ual sq'uinhal chinama yuj in eyik'anchaanh."
        },
        {
            "number": "35",
            "text": "Tze molb'anoch e b'a ejmelal t'a b'ab'el k'u. Ha t'a jun k'ual chi', malaj junok mach smunlaji."
        },
        {
            "number": "36",
            "text": "Ha t'a uque' k'ual chi', junjun k'u tze nhusantz'a silab' t'ayin, haxo t'a svajxaquil k'ual, tze molb'anoch e b'a ejmelal, tze nhusantz'a silab', yujto in q'uinh yaji, malaj junok mach smunlaji."
        },
        {
            "number": "37",
            "text": "(Aton t'a juntzanh q'uinh tik tzin eyik'chaanh a in Jehová in tik. Tze molb'anoch e b'a ejmelal, tze nhusantz'a silab'. Ay silab' snhusjitz'aoc yet' ofrenda t'a tas svaji. Tz'ak'jipax vino silab'il yet' ofrendail. Junjun makan juntzanh silab' tik tz'ak'ji, ato ha' sk'ual alb'ilcani."
        },
        {
            "number": "38",
            "text": "Ch'oc yel juntzanh silab' chi' t'a yichanh juntzanh tz'ak'ji t'a sk'ual ik'oj ip valnac. Ch'oc yel juntzanh silab' chi' t'a yichanh silab' tz'ak'jitaxoni. Ch'oc yel pax t'a yichanh e silab' tzeyak' e ti' eyak'ani yet' t'a eyofrenda tz'el t'a e k'ol eyak'an t'ayin a in Jehová in tik.)"
        },
        {
            "number": "39",
            "text": "Axo t'a 15-xo yoch yuquil uj, ayic toxo ix molchaj sat avb'en tz'el t'a sat lum lum, tzeyak'anoch sq'uinhal t'a vichanh t'a uque' k'ual. Ha b'ab'el k'u, sk'ual ik'oj ip, anhejtona' pax t'a yucub'ixial."
        },
        {
            "number": "40",
            "text": "Ha t'a b'ab'el k'u chi', tzeyik'cot sattac te te' te wach', xiltac apak', sk'ab' te' tak'u ay t'a titac ha' yet' sk'ab' juntzanhxo te' k'ayum xiil yic tzeyak'anoch q'uinh yic chinama. Icha val chi' tz'aj eyak'an tzalajb'oc e k'ol t'a uque' k'ual chi' t'a vichanh a in Jehová e Diosal in tik."
        },
        {
            "number": "41",
            "text": "D'a yuquil uj t'a junjun ab'il, tzeyak'anoch jun q'uinh chi' t'a uque' k'ual yuj in eyik'anchaanh. Ha jun tik ley tz'ajkan t'a e cal yet' t'a skal eb' eyinhtilal t'a masanil tiempo."
        },
        {
            "number": "42",
            "text": "Ha t'a uque' k'ual chi', e masanil a ex israel ex tik, yowalil tzex cajnaj t'a yoltac chinama,"
        },
        {
            "number": "43",
            "text": "yic wach' syojtaquejnhejel eb' eyinhtilal b'ak'uinh to ha t'a yoltac chinama ix ex cajnaji ayic ix ex vik'anelta t'a Egipto. Ha in Jehová e Diosal in svala', xchi t'a vinh."
        },
        {
            "number": "44",
            "text": "Icha val chi' ix aj yak'an vinhaj Moisés yojtacanel eb' chonhab' israel juntzanh nivac q'uinh tz'ochi yuj yik'jichaanh Jehová."
        }
    ]
}