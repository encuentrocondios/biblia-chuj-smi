{
    "chapter": "16",
    "verses": [
        {
            "number": "1",
            "text": "Ix lolon Jehová t'a winhaj Moisés ayic ix lajvi scham chavanh eb' yuninal winhaj Aarón, yujto ix scomon nitzejb'at sb'a eb' t'a slak'anil Jehová,"
        },
        {
            "number": "2",
            "text": "ix yalan t'a winhaj Moisés chi' icha tik: Al t'a winh uk'tac aj Aarón to max comon och winh t'a yol in cajnub' t'a jun lugar Vicnhej Yaji, aton jun lugar ay t'a spaticoch k'apac cortina. Max yal-laj scomon k'och winh b'aj ay smacul b'aj tz'ak'ji tup mul, aton smacul te' scaxail in trato, yic max cham winh, yujto a in ol in ch'ox in b'ha t'a skal asun t'a yib'anh smacul scaxail in trato chi'."
        },
        {
            "number": "3",
            "text": "Ayic tz'och winhaj Aarón t'a yol jun lugar chi', yowalil syik'cot junok nok' quelem vacax winh yic tz'och silab'oc yuj smul yet' junok nok' ch'ac calnel snhusjitz'a smasanil."
        },
        {
            "number": "4",
            "text": "Syak'och spichul winh nab'a lino, aton spichul winh jucan, yol svex winh, k'apac stzek'ul snanhal winh yet' sb'ak'ul sjolom winh. Ha juntzanh pichul chi' te niwan yelk'ochi, yuj chi' b'ab'el sb'iquel sb'a winh ichato chi' syak'anoch winh."
        },
        {
            "number": "5",
            "text": "Axo eb' eyetisraelal syik'cot chavanhoc nok' mam chiva eb' yic tz'ak'ji nok' silab'il yuj smul eb', syik'paxcot junok nok' ch'ac calnel eb' yic snhusjitz'aoc."
        },
        {
            "number": "6",
            "text": "Syik'ancot nok' quelem vacax chi' winhaj Aarón chi' yic tz'och nok' silab'oc yuj smul. Ha jun nok' chi' yic nok' winh, yuj yak'ji tup smul winh yet' masanil eb' ayek' t'a yol spat."
        },
        {
            "number": "7",
            "text": "Slajvi chi' syik'anpaxcot chavanh nok' mam chiva chi' winh t'a yichanh in cajnub' b'aj tzin ch'ox in b'a."
        },
        {
            "number": "8",
            "text": "Syak'anoch suerte winh t'a yib'anh nok' chiva chi' schavanhil: Jun nok' tz'ak'ji silab'oc t'ayin, haxo junxo nok', tz'ak'chajcanoch mul t'a yib'anh nok', spechchajcanb'at nok' t'a tzinan lu'um."
        },
        {
            "number": "9",
            "text": "Ha nok' tz'em suerte t'a yib'anh to vico', syik'cot nok' winhaj Aarón chi' silab'oc yic stupcanel smul eb' israel."
        },
        {
            "number": "10",
            "text": "Axo junxo nok' chiva chi', t'a spitzanil nok' tz'och t'a vichanh, tz'ak'jicanoch mul t'a yib'anh nok', tz'actajcanb'at nok' t'a tzinan lu'um syik'ancanb'at smul eb' israel chi' nok'."
        },
        {
            "number": "11",
            "text": "Ayic listaxo yaj juntzanh tik smasanil, smilancham nok' quelem vacax winhaj Aarón chi', syak'an nok' winh silab'il yic tz'ak'ji tup smul yet' smul masanil eb' ayek' yet' winh t'a yol spat."
        },
        {
            "number": "12",
            "text": "Slajvi chi', syik'ancot jun chaynub' yic incienso winh, b'ut'an yet' stzak'aq'uil altar ay t'a vichanh yet' cha b'echanhoc incienso suk'uq'ui sjab', syik'anoch winh t'a yoloch k'apac cortina ayoch t'a snanhal in cajnub'."
        },
        {
            "number": "13",
            "text": "Syak'anem incienso chi' winh t'a yib'anh tzak'ak' t'a vichanh, haxo t'a yib'anh smacul b'aj tz'ak'ji tup mul, aton smacul scaxail in trato, tz'och moyan stab'il incienso chi' yic wach' max cham winh."
        },
        {
            "number": "14",
            "text": "Syik'ancot jab'oc schiq'uil nok' quelem vacax chi' winh, slab'anem yiximal sk'ab' winh t'a skal chik' chi', stzicanb'at winh t'a yib'anh smacul caxa chi' b'aj tz'ochk'och winh chi', uquel stzicoch chik' chi' winh t'a yichanh smacul chi'."
        },
        {
            "number": "15",
            "text": "Slajvi chi', tz'elxita winh, smilancham nok' chiva winh, aton nok' tz'och silab'il yuj smul eb' israel, syik'anoch schiq'uil nok' winh t'a yoloch k'apac cortina chi', stzicanpaxem schiq'uil nok' chi' winh t'a yib'anh smacul caxa chi' yet' t'a yichanh, icha syutej schiq'uil nok' quelem vacax winh t'a sb'ab'elal."
        },
        {
            "number": "16",
            "text": "Icha wal chi' syutej winhaj Aarón chi' sacb'itan jun lugar Vicnhej Yaji yuj yalxonhej tas chukal yet' spitalil eb' israel tik. Icha chi' ol aj sacb'ican masanil in cajnub' b'aj tzin ch'ox in b'a, aton jun ayek' eyed'oc t'a skal chukal tze k'ulej."
        },
        {
            "number": "17",
            "text": "Malaj junok mach ayek' t'a yol in cajnub' yacb'an ayoch winhaj Aarón chi' t'a jun lugar Vicnhej Yaji yic syak'an silab' winh yic stup smul yet' smul masanil eb' ayek' yet' winh t'a yol spat yet' smul eb' chonhab' masanil."
        },
        {
            "number": "18",
            "text": "Slajvi yelxita winh, sacb'itan altar winh ayek' t'a vichanh, aton b'aj snhusjitz'a silab', syik'anelta jab'oc schiq'uil nok' vacax chi' winh yet' jab'oc yic nok' mam chiva, syak'anoch winh t'a sch'ac altar ay t'a schiquin schanhil."
        },
        {
            "number": "19",
            "text": "Stzicanoch uquel schiq'uil nok' nok' chi' winh yet' yiximal sk'ab' t'a yib'anh altar chi', icha chi' tz'aj sacb'itan altar chi' winh yuj e mul a ex israel ex tik."
        },
        {
            "number": "20",
            "text": "Slajvi sacb'ican jun lugar Vicnhej Yaji, in cajnub' yet' pax altar yuj winh, schecan winh ik'joccot nok' mam chiva pitzan chi'."
        },
        {
            "number": "21",
            "text": "Slajvi chi', syak'anb'at sk'ab' winh schab'il t'a sjolom nok', tz'och ijan winh yalanem smul yet' spitalil eb' yetchonhab' t'a yib'anh nok'. Icha chi' tz'aj skan smul eb' t'a yib'anh nok'. Axo jun winh sik'b'ilxoel b'at ak'ancan nok' t'a tzinan lu'um b'aj te najat."
        },
        {
            "number": "22",
            "text": "Stijancanb'at nok' winh ta', satcanb'at nok' t'a taquinh lum chi'. Icha chi' tz'aj yik'jicanb'at smul chonhab' Israel yuj nok', aton b'aj manhxalaj anima tz'eq'ui."
        },
        {
            "number": "23",
            "text": "Slajvi chi' tz'ochixta winhaj Aarón t'a yol in cajnub' yic sq'uexanel spichul winh ayochi, k'apac nab'a lino, k'apac ayoch yuj winh a tz'ochta t'a yol jun lugar to Vicnhej Yaji, syak'ancan k'apac winh ta'."
        },
        {
            "number": "24",
            "text": "Anheja' t'a yol in cajnub' chi' sb'iquel sb'a winh, syak'anoch spichul winh syak'taxonoch t'a yopisio. Slajvi chi', snhusantz'a silab' winh, aton yic winh yet' silab' yic eb' israel chi' smasanil. Icha chi' tz'aj stupcanel smul winh yet' yic eb' yetchonhab' chi'."
        },
        {
            "number": "25",
            "text": "Ha jantac xepual nok' silab' yuj mul, snhusjipaxtz'ha t'a yib'anh altar."
        },
        {
            "number": "26",
            "text": "Axo winh b'at ak'ancan nok' mam chiva t'a taquinh lum chi', ayic sjax winh, sjuq'uel spichul winh, sb'icanpaxel sb'a winh. Ichato chi' syal yochta winh t'a yol campamento."
        },
        {
            "number": "27",
            "text": "Ha nok' quelem vacax yet' nok' mam chiva smiljicham silab'il yuj stupcanel mul, aton nok' tz'ik'jicot schiq'uil t'a yol jun lugar to Vicnhej Yaji, tz'ik'jicanb'at snivanil nok' t'a spatiquel campamento. Ata' snhusjitz'a nok' yet' stz'umal yet' masanil snivanil."
        },
        {
            "number": "28",
            "text": "Ha winh snhusantz'a nok' chi', yowalil sjuq'uel spichul winh, sb'icanpaxel sb'a winh, ichato chi' syal yochta winh t'a yol campamento."
        },
        {
            "number": "29",
            "text": "Ha jun tik ley tz'ajkan t'a e cal t'a masanil tiempo ex israel ex, ma eb' ch'oc chonhab'il ayek' t'a e cal. Ha t'a slajunhil k'ual t'a yuquil uj, tzex och t'a tzek'ojk'olal, malaj mach smunlaj t'a jun k'ual chi',"
        },
        {
            "number": "30",
            "text": "yujto a jun k'ual chi', sk'ual yak'ji silab' yuj e mul yic wach' stupcanel e mul t'a vichanh."
        },
        {
            "number": "31",
            "text": "Ha jun k'ual chi', sk'ual ik'oj ip tz'ajcani yet' tzek'ojk'olal, ley tz'ajkan t'a e cal t'a masanil tiempo."
        },
        {
            "number": "32",
            "text": "Ha yuj chi' a ol cham winh sat sacerdote, haxo junok eb' yuninal winh tz'ochcan sq'uexuloc. Tz'ak'chajq'ue aceite t'a sjolom, tz'ak'jipax silab' yuj yochcan yopisio, syak'anoch spichul te niwan yelk'ochi."
        },
        {
            "number": "33",
            "text": "Ha tz'ak'an silab' yic sacb'itan jun lugar to Vicnhej Yaji, in cajnub' b'aj tzin ch'ox in b'a yet' altar. Syak'anpax silab' yic stup smul eb' sacerdote yet' ex israel ex tik."
        },
        {
            "number": "34",
            "text": "Ha jun tik ley tz'ajkan t'a e cal t'a masanil tiempo. Junel tz'ak'ji silab' tik t'a yol junjun ab'il yic slajviel e mul a ex chonhab' israel ex tik, xchi Jehová. Icha wal ix aj yalan Jehová, icha chi' ix yutej winhaj Moisés chi' yalani."
        }
    ]
}