{
    "chapter": "26",
    "verses": [
        {
            "number": "1",
            "text": "Ix yalanpax Jehová d'a vinhaj Moisés chi' yic syal vinh d'a eb' yetchonhab' icha tic: Manh e b'o yechel juntzanh comon dios e diosaloc. Manh e molb'ejq'ue q'uen q'ueen tz'alji macsejal, ma q'uen q'ueen tzeyb'il ayoch juntzanh icha yechel d'ay. Manh ex em nhojan ejmelal d'ay, yujto a in ton Jehová e Diosal in."
        },
        {
            "number": "2",
            "text": "A sk'ual ik'oj ip ix val d'ayex, nivanocab' yelk'och d'a yol e sat. Nivanocab' pax yelk'och in cajnub' d'a yol e sat, a in val Jehová in svala'."
        },
        {
            "number": "3",
            "text": "Tato ol e b'eyb'alejnhej in k'ayb'ub'al, tze k'anab'ajan in checnab'il,"
        },
        {
            "number": "4",
            "text": "ol vak'b'at nhab' d'a stiempoal, axo yak'an sat te' eyavb'en te' yed' tas avab'il d'a lum luum chi'."
        },
        {
            "number": "5",
            "text": "Vanto e tek'an ixim e trigo, toxo pax ix q'uinhb'i sat eyuva. Vanto e molan sat te' eyuva chi', toxo ix japax stiempo yavchaj trigo junelxo, yuj chi' ol ex vaoc, masanto ol ex b'ud'joc. Ol eyak' val tzalajb'oc e k'ol d'a yol e macb'en."
        },
        {
            "number": "6",
            "text": "Te vach'xonhej ol ex ajek' ta'. Ol ex vay d'a junk'olal, malaj mach ol ex xib'tanoc. Ol ex in col d'a nok' chium nok' yed' d'a oval."
        },
        {
            "number": "7",
            "text": "Ol el lemnaj eb' ayoch ajk'olal d'ayex, yuj eyespada ol cham eb', ol can teljab' eb' d'a eyichanh."
        },
        {
            "number": "8",
            "text": "A d'a ovanhoc ex, ol el lemnaj 100-oc eb' ajk'ol chi'. Axo d'a junoc 100 ex, ol el lemnaj 10 miloc eb'. A eb' ajk'ol chi' ol cham eb' d'a eyichanh yuj eyespada."
        },
        {
            "number": "9",
            "text": "Te vach'k'olal ol aj ex vilanochi. Ol vik' val chaanh e b'isul, ol vaq'uelk'och in trato eyed'oc."
        },
        {
            "number": "10",
            "text": "Vanto e vaan ixim trigo molb'ilcan eyuj yictax junab'i, ol e b'esancanel ixim yic ol e latz'anpaxoch ixim ak'to chi'."
        },
        {
            "number": "11",
            "text": "Ol in cajnajnhej eyed'oc, manh ol ex in chaquel-laj."
        },
        {
            "number": "12",
            "text": "Ol in ajnhejek' d'a e cal. A in e Diosal in, a exxo tic in chonhab' eyaji."
        },
        {
            "number": "13",
            "text": "A in Jehová e Diosal in, ix ex viq'uelta d'a Egipto, yic vach' max ex cannhej checab'oc ta'. A in ix viq'uel jun munlajel manhxo jantacoc syail ayoch d'a eyib'anh. Yuj val chi' manhxo nhojanoc ex emi tzex b'eyeq'ui."
        },
        {
            "number": "14",
            "text": "Palta tato a ex tic manh ol e k'anab'ajej, manh ol e b'eyb'alej in checnab'il,"
        },
        {
            "number": "15",
            "text": "tato ol e patiquejel in b'eyb'al tic, tato malaj yelk'och juntzanh in checnab'il tic d'ayex, tzeyixtanb'at in trato ix in b'o eyed'oc,"
        },
        {
            "number": "16",
            "text": "a in pax tic, aton juntzanh tic ol in k'ulej eyed'oc: Ol vak'b'at xivk'olal d'a eyib'anh. Ol vak'b'at juntzanh yab'il manhxa yanhal yed' k'ak'al yab'il ol cot d'ayex syixtan yol e sat, ol pax yip e nivanil. Nab'axonhej ol eyavej tastac, yujto a eb' ayoch ajk'olal d'ayex ol vaanb'at sat tas tzeyavej chi'."
        },
        {
            "number": "17",
            "text": "Ol in och ajk'olal d'ayex, ol ex satel yuj eb' eyajk'ol chi'. Ol ex can d'a yalanh yuj eb'. Toxonhej ol ex el lemnajoc, vach'chom malaj mach tzex pechani."
        },
        {
            "number": "18",
            "text": "Tato anheja' max in e k'anab'ajej, vach'chom toxo ix javi juntzanh tic d'a eyib'anh, masnhej ol q'uechaanh eyaelal vuj yuj e mul."
        },
        {
            "number": "19",
            "text": "Ol vak' lajvoquem eyak'umtaquil. Manhxo ol yak'laj nhab', yuj chi' manhxa tas ol yal sq'uib' d'a sat lum e lum chi'."
        },
        {
            "number": "20",
            "text": "Nab'axonhej ol eyixtej e b'a e munlaji, manhxalaj tas ol q'uib' d'a sat lum luum chi'. Manhxo ol yak'pax sat te' eyavb'en te'."
        },
        {
            "number": "21",
            "text": "Tato te pit ol eyutej e b'a d'ayin, manh ol in e k'anab'ajejnhej, ol te q'uechaanh yaelal d'a eyib'anh vuuj, ato syala' jantac e mul."
        },
        {
            "number": "22",
            "text": "Ol vak'b'at nok' chium nok' d'a e cal, ol schianb'at eyuninal nok' yed' nok' e molb'etzal nok', axo yemta e b'isul chi' yuj nok', yuj chi' manhxa mach ol b'eyek' d'a yoltac b'e."
        },
        {
            "number": "23",
            "text": "Tato anheja' max e na e b'a yuj juntzanh chi', pitnhej tzeyutej e b'a d'ayin,"
        },
        {
            "number": "24",
            "text": "a in xo, te nivan yaelal ol vak'b'at d'a eyib'anh yuj e mul chi'."
        },
        {
            "number": "25",
            "text": "Ol vak'b'at oval d'ayex eyaelaloc, yuj in pacan d'ayex yujto max e k'anab'ajej in trato. Toxonhej ol ex b'at lemnaj e col e b'a d'a e chonhab', palta ata' ol vak'b'at k'ak'al yab'il, icha chi' ol aj e can d'a yalanh yuj eb' vinh eyajk'ol chi'."
        },
        {
            "number": "26",
            "text": "Ayic ol vik'anemta yel e vael, lajunhvanh val eb' ix ix, junnhej ol sb'o svael d'a junoc k'ak'. Axonhej d'a echlab'il ol aj yek' e vael chi' d'a e patic. Ol ex vaoc, palta manh ol ex b'ud'joclaj."
        },
        {
            "number": "27",
            "text": "Vach'chom ix eyil juntzanh yaelal chi', palta tato anheja' max e na e b'a, anheja' tze pitejnhej e b'a,"
        },
        {
            "number": "28",
            "text": "a in pax tic ol vak' yovalil d'ayex yed' val yoval in k'ool. Masnhej ol q'uechaanh eyaelal vuuj yuj e mul."
        },
        {
            "number": "29",
            "text": "Ichato val chi' ol e chianb'at eb' eyuninal yed' eb' eyisil."
        },
        {
            "number": "30",
            "text": "Ol in pojem juntzanh lugar b'aj tzex och ejmelal d'a e diosal, ol in mak'poj eyaltar yic incienso. Ol in molb'ejq'ue b'ulan e nivanil d'a yib'anh juntzanh e diosal manh pitzanoc chi', yujto ol ex in chaqueli."
        },
        {
            "number": "31",
            "text": "Ol laj in jucanb'at e chonhab' yed' spatil e diosal chi'. Manhxo ol in tzalaj yuj suk'uq'uial sjab' e silab'."
        },
        {
            "number": "32",
            "text": "Ol vak' lajvoquem e chonhab' chi', axo eb' ajk'ol ol jacan cajan d'ay, ol sat sk'ol eb' yilan jun chi'."
        },
        {
            "number": "33",
            "text": "Ol ex vak'an saclem d'a scal masanil nación. Tzak'an vespada d'a e patic ol ex b'atoc. A e chonhab' chi', cuseltac ol ajcanoc, xivk'olaltac ol aj sjuvicanb'ati."
        },
        {
            "number": "34",
            "text": "Ichato val chi' vach' ol aj scan lum sch'ocojil d'a masanil tiempo ayic ayextoek' d'a juntzanhxo nación ayoch ajk'olal d'ayex chi'. Icha val chi' ol aj yik'ancan yip luum, icha stiempoal to maj yik' yip lum eyuj d'a yalanhtaxo ayic ayex ek' cajan ta'."
        },
        {
            "number": "35",
            "text": "A eb' eyinhtilal pitzanto b'aj ay slugar eb' eyajk'ol chi', ol vak' val och xivk'olal d'a yib'anh eb'. Ol el lemnaj eb' ayic ol yab'an eb' yem k'otnaj junoc te' xil te'. Ol el eb' ichato ay junoc mach tzak'anoch yed' espada d'a spatic eb'. Toxonhej ol comon telvoc eb', vach'chom malaj mach spechan eb'."
        },
        {
            "number": "36",
            "text": "Ol comon telvocb'at junjun eb', ichato van yel eb' d'a oval, vach'chom malaj mach spechan eb'. Manhxalaj junoc eb' ol to stek'b'ej sb'a d'a yichanh eb' ajk'ool."
        },
        {
            "number": "37",
            "text": "Ol lajvoquem eb' d'a scaltac juntzanh nación chi', ichato a slugar eb' ajk'ol chi' ol satanel eb'."
        },
        {
            "number": "38",
            "text": "A mach d'a scal eb' eyinhtilal pitzantocanek' d'a schonhab' eb' eyajk'ol chi', ata' ol cham eb' yujnhej schucal, yuj pax smul eb' smam yicham eb'."
        },
        {
            "number": "39",
            "text": "Ayic toxo ix in och ajk'olal d'ayex chi', ayic toxo pax ex vak'canb'at d'a schonhab' eb' eyajk'ool, yujto ix e pitej e b'a d'ayin, tato ata' sna sb'a sk'ol eb' eyinhtilal b'aj ix spitej sb'a eb' chi' d'ayin, tato syaq'uem sb'a eb' d'a vichanh yic syalanq'ueta smul eb' yed' e mul a ex tic,"
        },
        {
            "number": "40",
            "text": "tato icha chi', ol in naancot in trato vak'nac to ol vak' lum luum d'a vinhaj Jacob, d'a vinhaj Isaac yed' d'a vinhaj Abraham."
        },
        {
            "number": "41",
            "text": "Palta a d'a yalanhto chi', ol ex el d'a sat e luum chi'. Ol can tz'inan luum, ol yik'an yip luum ayic manh ex ayoc ek' ta'. Tz'acan ol aj e tupan el e mul, yujto ix e patiquejel in b'eyb'al yed' in checnab'il."
        },
        {
            "number": "42",
            "text": "Vach'chom icha chi' tzex vutej, ayic ayek' eb' eyinhtilal d'a schonhab' eb' yajk'ol eb' chi', manh ol in patiquejel-laj eb'. Manh ol in satel-laj eb' yic manh ol lajvoquek' in trato ix vak' yed' eb' yujto a in Jehová in, sDiosal in eb'."
        },
        {
            "number": "43",
            "text": "Axo ol ajoc to yuj svach'iloc eb', ol in nacot in trato ix in b'o eyed'oc ayic ix ex vik'anelta d'a Egipto. D'a val yichanh juntzanhxo chonhab' ix ex viq'uelta, yic vach' tzin och e Diosaloc. A in ton Jehová in svala', xchi Jehová d'a vinhaj Moisés chi'."
        },
        {
            "number": "44",
            "text": "Aton juntzanh b'eyb'al tic, checnab'il yed' k'ayb'ub'al ix yak' Jehová d'a jolom vitz Sinaí d'a vinhaj Moisés yic sk'anab'ajan eb' chonhab' israel."
        }
    ]
}