{
    "chapter": "6",
    "verses": [
        {
            "number": "1",
            "text": "Ix schec Jehová yal winhaj Moisés chi' icha tik:"
        },
        {
            "number": "2",
            "text": "Q'uinaloc ay junok mach tz'och smul t'a yichanh Jehová, yic syixtan yetanimail t'a junok tas skan ab'enal t'ay, ma syelk'ej junok tasi, mato tonhej sk'ub'ejeli,"
        },
        {
            "number": "3",
            "text": "mato sik' junok tasi stek'b'an sb'a yalani to malaj tas syila', ma stek'b'an sb'a yalan junok tas manh yeloc, ma sk'ulej junokxo chukal sk'ulej heb' anima icha juntzanh tik, yowalil syak' junok silab'."
        },
        {
            "number": "4",
            "text": "Axo yic snachaji to ay smul t'a junok juntzanh tik, yowalil syak'xi masanil stojol t'a mach ay yico', syak'an jab'okxo stojol t'a yib'anh juntzanh toxo ix yak' chi' t'a mach ay yico'. Syak'anpax junok silab' t'a Jehová yuj smul tz'och chi'."
        },
        {
            "number": "5",
            "text": "Ha silab' syak' chi', aton junok nok' ch'ac calnel malaj jab'oc spaltail, ma a tumin icha stojol junok nok' ch'ac calnel chi' tz'ak'ji t'a winh sacerdote."
        },
        {
            "number": "6",
            "text": "Axo winh tz'ak'anoch jun silab' chi' t'a yichanh Jehová yuj smul jun anima ix och chi', haxo jun mul chi' slajwicanel t'a yib'anh, xchi winhaj Moisés chi'."
        },
        {
            "number": "7",
            "text": "Ix schec Jehová yal winhaj Moisés chi' icha tik:"
        },
        {
            "number": "8",
            "text": "Al t'a winhaj Aarón yet' t'a heb' yuninal yuj tas tz'aj yak'ji jun silab' to snhusjitz'a smasanil t'a junjun yemk'ualil. Ha nok' nok' snhusjitz'a smasanil t'a silab'il chi', yowalil ayk'e nok' t'a yib'anh k'ak' tzek' ak'wal yic stz'ab'at nok'."
        },
        {
            "number": "9",
            "text": "Axo t'a junxo q'uinhib'alil, a junok winh sacerdote yowalil syak'och junok spichul winh te wach' yet' yol swex to lino. Slajwi chi', smolank'e stanhil nok' nok' ix nhusjitz'ha t'a yib'anh altar chi' winh, syak'anem winh t'a stz'eyb'at altar chi'."
        },
        {
            "number": "10",
            "text": "Slajwi chi', sk'exanel spichul winh chi', sb'at yak'ancan stanhil nok' silab' chi' winh t'a jun lugar sik'b'ilel t'a spatiquel campamento."
        },
        {
            "number": "11",
            "text": "Ha jun k'ak' ayoch t'a yib'anh altar chi', aynhejocab'och masanil tiempo, malajocab' b'ak'uinh stupi. Yowalil tz'ak'jioch te' k'atzitz yuj heb' sacerdote t'a junjun q'uinhib'alil, aton t'a yib'anh k'ak' chi' tz'ak'jik'e nok' silab' stz'ha t'a junjun q'uinhib'alil. Ata' stz'apax xepual nok' silab' yic junk'olal."
        },
        {
            "number": "12",
            "text": "Ha juntzanhxo checnab'il tz'alji tik, aton tas tz'aj yak'ji tas swaji t'a ofrendail: Ha winh sacerdote tz'ak'an t'a Jehová t'a yichanh altar,"
        },
        {
            "number": "13",
            "text": "syik'ancot junok b'echanh ixim harina yet' aceite, junnhej tz'ajb'at yet' masanil incienso yic ofrenda chi', stz'a b'aj stz'ataxon ofrenda, yuj sch'oxani to a masanil jun ofrenda chi' yic Jehová yaji, te suk'uq'ui sjab' syab'i."
        },
        {
            "number": "14",
            "text": "Axo jantacto ofrenda chi' scani, sb'olchaji, malaj yich pan sb'at t'a skal. Swa heb' winh sacerdote t'a junok lugar to yic Jehová yaji, aton t'a yamaq'uil mantiado b'aj sch'ox sb'a Jehová. Ha juntzanh ofrenda chi', yicnhej Jehová yaji, icha yaj silab' yuj yak'ji lajwoc mul, icha pax yaj silab' yuj stupchaj mul. Ix yak'kan juntzanh ofrenda tik Jehová t'a heb' sacerdote t'a skal juntzanh ofrenda tz'ak'ji t'ay to snhusjitz'ha t'a yib'anh altar."
        },
        {
            "number": "15",
            "text": "Ha sleyal jun ofrenda chi' ol cannhej t'a masanil tiempo. Ha ofrenda to yic Jehová yaji, snhusjitz'aoc, syalnhej swaan masanil heb' winak t'a yinhtilal winhaj Aarón. Yalnhej tastac tz'och tennaj t'a juntzanh ofrenda chi' yic Jehová tz'ajcani, xchi winhaj Moisés chi'."
        },
        {
            "number": "16",
            "text": "Ix checji yal winhaj Moisés chi' yuj Jehová icha tik:"
        },
        {
            "number": "17",
            "text": "Aton jun ofrenda tik yowalil syak' winhaj Aarón yet' heb' yuninal t'a Jehová, t'a sk'ual sik'chajoch heb' t'a sacerdoteal: Chanhe' libra ixim harina te wach', yujto ofrenda tz'ak'ji t'a tas swaji. Nanhal tz'ak'ji t'a q'uinhib'alil, haxo nanhalxo, ha t'a yemk'ualil tz'ak'ji t'a jun k'u chi'."
        },
        {
            "number": "18",
            "text": "Ha t'a yol junok xalten sb'oji jun ofrenda chi', wach' tz'aj sk'anb'i t'a skal aceite, slajwi chi' spojchaji, tz'ak'ji t'a ofrendail to suk'uq'ui sjab' syab' Jehová."
        },
        {
            "number": "19",
            "text": "Icha chi' ol yutejnhej junjun yinhtilal winhaj Aarón ol laj ochnhej sk'exuloc t'a sacerdoteal. Yicnhej Jehová yaj jun ofrenda chi', yuj chi' snhusjitz'a smasanil t'a yichanh."
        },
        {
            "number": "20",
            "text": "Masanil ofrenda syak' heb' sacerdote t'a tas swaji, yowalil snhusjitz'a smasanil. Malaj junok mach syal swaani, xchi winhaj Moisés chi'."
        },
        {
            "number": "21",
            "text": "Ix lolon Jehová t'a winhaj Moisés chi', ix yalani:"
        },
        {
            "number": "22",
            "text": "Al masanil juntzanh k'ayb'ub'al tik t'a winhaj Aarón yet' t'a heb' yuninal, yuj tas tz'aj snhusjitz'a silab' yuj yak'ji tup mul: Ha junok nok' silab' tz'ak'ji yuj mul chi', yowalil smiljicham nok' t'a yichanh Jehová, t'a jun lugar b'ajtaxon smiljicham nok' snhusjitz'aoc. Ha jun silab' chi' yic Jehová yaji."
        },
        {
            "number": "23",
            "text": "Ha winh sacerdote tz'ak'an jun silab' yuj yak'ji tup mul chi', syal schi'an winh t'a jun lugar yic Jehová yaji, aton t'a yamaq'uil mantiado b'aj sch'ox sb'a Jehová."
        },
        {
            "number": "24",
            "text": "Yalnhej tastac tz'och tennaj t'a nok' chib'ej chi' yic Jehová tz'ajcani. Tato tz'och tzitnaj schiq'uil nok' t'a junok pichul, yowalil sjuk'jiel t'a junok lugar to yic Jehová yaji."
        },
        {
            "number": "25",
            "text": "Anheja' lum chen b'aj stz'anhji nok' silab' chi', yowalil smak'jipoj lu'um, palta ta ha t'a yol junok chen bronce stz'anhji, anhej to snhicjiel smical, wach' tz'aj sb'icchaji."
        },
        {
            "number": "26",
            "text": "Ha jun silab' chi' yic Jehová yaji. Yalnhej mach junok winak t'a yinhtilal heb' sacerdote syal schi'ani."
        },
        {
            "number": "27",
            "text": "Palta tato tz'ik'jicot schiq'uil t'a yol mantiado t'a jun lugar to yic Jehová yaji, yuj yak'ji tup mul, max yal-laj schiji nok'. Ha jun silab' chi' yowalil snhusjitz'a smasanil."
        }
    ]
}