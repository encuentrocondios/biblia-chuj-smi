{
    "chapter": "10",
    "verses": [
        {
            "number": "1",
            "text": "A vinhaj Nadab yed' vinhaj Abiú, eb' vinh yuninal vinhaj Aarón, ix yik'cot junjun chaynub' yic incienso eb' vinh, ix yak'anoch sk'ak'al eb' vinh, ix yak'anpaxem incienso eb' vinh d'a yib'anh, ix yak'anoch eb' vinh d'a yichanh Jehová, to manhoclaj ix alani."
        },
        {
            "number": "2",
            "text": "Yuj chi' ix elta k'ak' d'a yichanh Jehová chi' d'a eb' vinh, ix tz'ab'at eb' vinh, ix cham eb' vinh d'a yichanh Jehová chi'."
        },
        {
            "number": "3",
            "text": "Ix lajvi chi', ix yalan vinhaj Moisés chi' d'a vinhaj Aarón: --Aton jun tic syalelk'och slolonel Jehová ix yala': A yuj eb' tzin ak'an servil, ol in ch'ox in b'a, to A inxonhej ochi. A d'a masanil in chonhab' ol in ch'ox in tziquiquial, xchi Jehová, xchi vinh. Ix em numnaj vinhaj Aarón chi', manhxalaj tas ix yal vinh."
        },
        {
            "number": "4",
            "text": "Ix lajvi chi', axo vinhaj Moisés chi' ix avtan vinhaj Misael yed' vinhaj Elzafán, eb' yuninal vinhaj Uziel yicham vinhaj Aarón chi', ix yalan vinh d'a eb' vinh: --Nitzeccot e b'a a ex tic d'a sti' mantiado b'aj ayek' snivanil eb' e k'ab' eyoc chi', iq'uequel eb' d'a spatiquel campamento, xchi vinh."
        },
        {
            "number": "5",
            "text": "Ix javi eb' vinh, ix yik'anel eb' chamnac chi' eb' vinh d'a spatiquel campamento icha ix aj yalan vinhaj Moisés chi'. Aytooch spichul eb' chamnac chi' d'ay, aton k'apac sk'antaxon eb' d'a yopisio."
        },
        {
            "number": "6",
            "text": "Ix lajvi chi' ix yalan vinhaj Moisés d'a vinhaj Aarón yed' d'a chavanhxo eb' yuninal vinh, aton vinhaj Eleazar yed' vinhaj Itamar: --Manh eyiq'uel e k'ox ayq'ue d'a e jolom, manh e nhik'chitejb'at e pichul yuj e ch'oxanel e cusk'olal. Axo talaj tz'aji, tzex champaxi, axo scot yoval sk'ol Jehová d'a quib'anh co masanil a onh israel onh tic. Palta a masanil eb' quetchonhab' tic syal yok' sk'ol eb' yuj mach ix satel Jehová yed' k'ak'."
        },
        {
            "number": "7",
            "text": "Manh ex elpax d'a yichanh mantiado b'aj sch'ox sb'a Jehová yic vach' manh ol ex chamoc, a ex tic sik'b'il ex eli, ak'b'iloch aceite to yic Jehová d'ayex, xchi vinh. Icha val ix aj yalan vinhaj Moisés chi', icha chi' ix sk'ulej eb'."
        },
        {
            "number": "8",
            "text": "Ix yalanpax Jehová d'a vinhaj Aarón chi' icha tic:"
        },
        {
            "number": "9",
            "text": "--Ayic ol ach och a ach tic, ma eb' uninal d'a yol mantiado b'aj tzin ch'ox in b'a, manh eyuk' vino, ma tastac pajb'inacxo, axo talaj tz'aji tzex chami. A jun tic ley tz'ajcan d'a e cal d'a masanil tiempo."
        },
        {
            "number": "10",
            "text": "Manh e k'ulej juntzanh chi' yujto yovalil snachajel eyuuj, tastac vach' icha yalan ley yed' tastac manh vach'oc."
        },
        {
            "number": "11",
            "text": "Yovalil tze k'ayb'ejpax eb' eyetchonhab' d'a juntzanh ley ix in chec yal vinhaj Moisés d'ayex tic, xchi d'a vinh."
        },
        {
            "number": "12",
            "text": "Ix lajvi chi' ix yalanpax vinhaj Moisés chi' d'a vinhaj Aarón yed' pax d'a eb' yuninal vinh, aton vinhaj Eleazar yed' vinhaj Itamar: --Iq'ueccot ixim harina ixto can d'a ofrenda ix tz'a d'a yichanh Jehová, tze b'oan ixim pan malaj yich d'a yichanh altar, yujto a jun ofrenda chi' yic Jehová yaji."
        },
        {
            "number": "13",
            "text": "Tze vaan d'a junoc lugar to yic Jehová yaji, yujto a ofrenda snhusjitz'a d'a yichanh Jehová ic yaj yed' eb' uninal. Aton juntzanh tic ix alji d'ayin."
        },
        {
            "number": "14",
            "text": "Axo pax nok' snhisk'ol sb'achchajek' d'a yichanh Jehová yed' nok' xub', tz'ik'chajel nok', a juntzanh chi' eyictaxon yaji. Tza chi yed' eb' uninal yed' eb' isil d'a junoc lugar to vach' yaji icha syal ley, yujto a juntzanh chi' eyictaxon yaj d'a silab' sch'oxan sjunk'olal eb' quetchonhab' yed' Dios."
        },
        {
            "number": "15",
            "text": "Yujto a nok' xub' tz'ik'jiel chi' yed' nok' snhisk'ol sb'achjiek' d'a yichanh Jehová, junnhej tz'aj yak'ji yed' nok' xepu' snhusjitz'aoc. A cha macanh nok' chi', ic yed' eb' uninal d'a masanil tiempo icha ix aj yalan Jehová d'ayin, xchi vinhaj Moisés chi'."
        },
        {
            "number": "16",
            "text": "Ix sk'anb'anpax vinhaj Moisés chi' yuj nok' chiva ix ak'ji silab'il yuj mul. Axo ix yalan eb' vinh to toxo ix snhustz'a nok' eb' vinh. Yuj chi' ix cot yoval vinh d'a vinhaj Eleazar yed' d'a vinhaj Itamar, ix yalan vinh icha tic:"
        },
        {
            "number": "17",
            "text": "--¿Tas yuj maj e chi nok' silab' d'a yamaq'uil scajnub' Jehová? A jun macanh silab' chi', yic Jehová yaji, yuj chi' ix ak'ji d'ayex, yuj e chi'an nok', yic tz'ik'jiel smul eb' molanek' d'a yichanh Jehová."
        },
        {
            "number": "18",
            "text": "Yujto a schiq'uil nok' silab' chi', maj ik'jib'at d'a yol scajnub' Jehová, yuj chi' yovalil to ix e chi nok' d'a yamaq'uil chi', icha ix aj valan d'ayex, xchi vinh."
        },
        {
            "number": "19",
            "text": "Ix yalan vinhaj Aarón icha tic: --A ticnaic ix yak' silab' eb' yuj smul yed' silab' to stz'a smasanil, vach'chom icha chi', palta ina val tas ix javi d'a vib'anh. Tato ix in chi nok' silab' ix ak'ji yuj mul chi', ¿tom chab'il in yuj Jehová tza na'? xchi vinhaj Aarón chi'."
        },
        {
            "number": "20",
            "text": "Ayic ix yab'an vinhaj Moisés icha chi', ix schaan sk'ol vinh."
        }
    ]
}