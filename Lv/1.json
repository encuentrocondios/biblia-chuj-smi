{
    "chapter": "1",
    "verses": [
        {
            "number": "1",
            "text": "Ix avtaj vinhaj Moisés yuj Jehová d'a yol mantiado, ix schecan yal juntzanh checnab'il vinh d'a eb' yetisraelal."
        },
        {
            "number": "2",
            "text": "Yuj chi' ix yalan vinhaj Moisés chi' icha tic: Tato ay junoc ex tzeyik'cot junoc nok' nok' yic snhuschajtz'a smasanil silab'il d'a Jehová, a d'a scal nok' e vacax, d'a scal nok' e calnel ma d'a scal nok' e chiva, ata' tzeyik'cot nok'."
        },
        {
            "number": "3",
            "text": "Tato vacax nok' tze nhustz'a silab'il chi', yovalil a junoc nok' toro malaj spaltail tzeyik'coti. A jun silab' stz'ai, a jun chi' to stz'ab'at nok' nok' chi' smasanil. A d'a yichanh mantiado b'aj sch'ox sb'a Jehová, ata' tzeyak'och silab' chi' yic vach' schaji yuj Jehová."
        },
        {
            "number": "4",
            "text": "Yovalil tzeyak'q'ue e k'ab' d'a sjolom nok', yic schaji nok' yuj yak'ji lajvoc e mul."
        },
        {
            "number": "5",
            "text": "A mach ay yic nok' chi', a smilancham nok' d'a yichanh Jehová, axo eb' sacerdote yuninal vinhaj Aarón tz'ik'ancot schiq'uil nok', stzicanoch eb' d'a schanhil pak'anh jun altar ayek' d'a yichanh mantiado."
        },
        {
            "number": "6",
            "text": "Anheja' vinh ay yic nok' chi' spatz'anel nok', schok' xicanb'at nok' vinh."
        },
        {
            "number": "7",
            "text": "Axo eb' sacerdote yuninal vinhaj Aarón chi', syak'q'ue te' k'atzitz eb' d'a yib'anh te' tzak'ak' d'a altar chi' yic sq'ue sk'ak'al."
        },
        {
            "number": "8",
            "text": "Tz'ak'jiq'ue nok' chib'ej cotac xicab'il chi' d'a yib'anh te' k'atzitz chi' yed' nok' sjolom yed' nok' xepu' tz'ik'jiel d'a nok' yol sk'ool."
        },
        {
            "number": "9",
            "text": "A mach tz'ak'an nok' silab' chi', yovalil a smaxan nok' yol sk'ool, sb'icanel nok' yoc, axo vinh sacerdote snhusantz'a jun silab' chi' smasanil d'a yib'anh altar. Suk'uq'ui sjab' jun silab' stz'a chi' syab' Jehová."
        },
        {
            "number": "10",
            "text": "Tato calnel, ma chiva nok' tzeyak' silab'il chi', yovalil ch'aac nok', malajocab' jab'oc spaltail nok'."
        },
        {
            "number": "11",
            "text": "A d'a stojolal norte d'a jun altar chi', ata' smiljicham nok' yuj mach tz'ak'an nok' chi' d'a yichanh Jehová. Axo eb' yuninal vinhaj Aarón chi' stzicanoch schiq'uil nok' d'a schanhil pak'anh jun altar chi'."
        },
        {
            "number": "12",
            "text": "Slajvi chi' slaj cotac xicajb'at nok', axo vinh sacerdote tz'ak'anq'ue nok' cotac xicab'ilxo yaj chi' d'a yib'anh k'ak' d'a yib'anh altar yed' nok' sjolom yed' nok' xepu' tz'el d'a nok' yol sk'ool."
        },
        {
            "number": "13",
            "text": "Axo jun mach tz'ak'an nok' silab' chi', yovalil a smaxan nok' yol sk'ool, sb'icanpaxel nok' yoc, axo vinh sacerdote snhusantz'a smasanil d'a yib'anh altar. Suk'uq'ui sjab' jun silab' stz'a chi' syab' Jehová."
        },
        {
            "number": "14",
            "text": "Tato much nok' silab' snhusjitz'a smasanil d'a yichanh Jehová, yovalil a junoc nok' paramuch yalnhej tas macanhil."
        },
        {
            "number": "15",
            "text": "A vinh sacerdote tz'ik'ancot nok' silab' chi' d'a altar, stok'anel sjolom nok' vinh, snhusjitz'a nok'. Axo schiq'uil nok', stzicoch vinh d'a spak'ul altar."
        },
        {
            "number": "16",
            "text": "Tz'ik'jielta masanil yooch nok' yed' tas ay d'a yool, syumjicanb'at d'a stz'eyb'at altar d'a stojolal b'aj sjavi k'u, aton b'aj smolchaj q'uen tik'aq'uil taanh."
        },
        {
            "number": "17",
            "text": "Slajvi chi' syamji sk'axil nok' yic sjecchitanb'at jab'oc nok' vinh, palta max chab'axlaj snanhal nok', snhusantz'a nok' vinh sacerdote d'a yib'anh te' k'atzitz ayq'ue d'a yib'anh altar chi'. Suk'uq'ui sjab' jun silab' stz'a chi' syab' Jehová."
        }
    ]
}