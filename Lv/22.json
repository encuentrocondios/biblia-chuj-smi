{
    "chapter": "22",
    "verses": [
        {
            "number": "1",
            "text": "Ix lolonxi Jehová t'a vinhaj Moisés chi', ix yalani:"
        },
        {
            "number": "2",
            "text": "Al t'a vinhaj Aarón yet' t'a eb' yinhtilal to sya'ilej val sb'a eb' yet' ofrenda syak' eb' eyetisraelal t'ayin, yic manh chucoc tz'aj in b'inaj yuj eb'. Ha in val Jehová in svala'."
        },
        {
            "number": "3",
            "text": "Al t'a eb' to a ticnaic yet' t'a masanil tiempo, yalnhej mach junok yinhtilal eb' tz'ik'ancot juntzanh silab' t'a vichanh, aton juntzanh syak' eb' eyetisraelal t'ayin, tato manh wach'oc yaj jun tz'ik'ancot jun silab' chi' icha yalan ley, yovalil tz'ik'jiel t'a yopisio t'a vichanh. Ha in val Jehová in svala'."
        },
        {
            "number": "4",
            "text": "Malaj pax junok yinhtilal vinhaj Aarón chi' syal svaan tastac to vic yaji tato ay lepra t'ay, ma ay tas tz'el t'a svinaquil, palta ato yic wach'xo yaji icha yalan ley, ichato chi' syal svaani. Tato syam junok tas to manh wach'oc, junok chamnac, ma junok vinac tz'el yinhatil, manh wach'oc tz'ajcani."
        },
        {
            "number": "5",
            "text": "Manh wach'oc tz'ajcani tato syam junok nok' nok' manh wach'oc t'a yichanh ley, ma syam junok anima manh wach'oc pax yaj yuj yalnhej tasi."
        },
        {
            "number": "6",
            "text": "Tato manh wach'oc yaji, max yal-laj svaan junok tas to vic yaji, masanto sb'iquel sb'a."
        },
        {
            "number": "7",
            "text": "Ato yic tz'em k'u, wach'xo yaji. Ichato chi' tzaxo yal svaan masanil tas to vic yaji yujto yictaxon yaji."
        },
        {
            "number": "8",
            "text": "Ha eb' yinhtilal vinhaj Aarón chi' max yal-laj schi'an schib'ejal junok nok' nok' eb', aton nok' tonhej schami, ma nok' scham yuj nok' caltacte'al nok', yic manh chucoc skan eb'. Ha in Jehová in svala'."
        },
        {
            "number": "9",
            "text": "Al t'a eb' to sk'anab'ajej in checnab'il eb', yic max och smul eb', yic max champax eb'. Tato malaj yelk'och in checnab'il chi' t'a yol sat eb', scot juntzanh tik t'a yib'anh eb', yujto a in Jehová in ix in sik'canel eb'."
        },
        {
            "number": "10",
            "text": "Malaj mach syal svaan tastac to vic yaji tato malaj yuj sb'a yet' eb' vinh sacerdote. Eb' tonhej ayek' posado t'a eb', ma eb' tonhej smunlaj t'a eb', max yal-laj svaan eb'."
        },
        {
            "number": "11",
            "text": "Tato ay junok schecab' junok vinh sacerdote manb'il yuj, mato ay pax eb' tz'alji t'a yol scuenta vinh, a eb' chi' syal svaan eb' masanil tas to vic yaji."
        },
        {
            "number": "12",
            "text": "Tato a ix yisil junok vinh sacerdote syik' junok vinac ch'oc yel t'a skal eb' sacerdote, maxtzac yal-laj svaan juntzanh ofrenda chi' ix, aton juntzanh tz'ak'ji t'a eb' vinh sacerdote chi'."
        },
        {
            "number": "13",
            "text": "Palta tato chamnacxo vinh yetb'eyum ix, mato spucnac sb'a ix yet' vinh yetb'eyum chi', malaj pax junok yune' ix, meltzajnac ix yic scajnajxi ix yet' vinh smam chi', ichataxon ayic cob'esto ix, syal svaan svael vinh smam ix chi'. Axo pax juntzanhxo eb' manh yinhtiloc eb' sacerdote, max yal-laj svaan eb'."
        },
        {
            "number": "14",
            "text": "Tato ay junok mach comonnhej schi'an nok' chib'ej to vic yaji, tato manh yojtacoc to vic yaji, yovalil syak' sq'uexul t'a jun vinh sacerdote chi', syak'an jab'ocxo t'a yib'anh jun ix yak' sq'uexul chi'."
        },
        {
            "number": "15",
            "text": "Palta a eb' vinh sacerdote yovalil manh comonoc scha' eb' vinh chijoc tastac syak' eb' eyetchonhab' t'ayin."
        },
        {
            "number": "16",
            "text": "Tato ay junok mach comonnhej schi'an nok' chib'ej vic yaj chi', manh tonhejoc syiloch vinh sacerdote chi', palta yovalil a jun ix chi'an nok' chi', syak' nok' silab' yic spacoc jun smul chi', yujto a in Jehová in ix in sik'canel juntzanh nok' chib'ej chi' vicoc, xchi t'a vinh."
        },
        {
            "number": "17",
            "text": "Ix yalanxi Jehová t'a vinhaj Moisés chi':"
        },
        {
            "number": "18",
            "text": "Al t'a vinhaj Aarón yet' t'a eb' yuninal yet' t'a masanil eb' eyetisraelal masanil juntzanh tik: Tato ay ex, ma eb' ch'oc chonhab'il ayek' cajan t'a e cal, tzeyak' junok nok' nok' yic snhusjitz'a silab'il t'ayin, wach'chom yuj b'aj ix eyak' e ti' eyak'ani, mato tonhej tz'el t'a e k'ol eyak'ani,"
        },
        {
            "number": "19",
            "text": "yovalil a junok nok' smam malaj jab'oc spaltail tzeyak'a' yic wach' tzin cha jun silab' chi'. Ha junok nok' toro, ma junok nok' ch'ac calnel, ma junok nok' mam chiva tzeyak'a',"
        },
        {
            "number": "20",
            "text": "palta manhoc junok nok' ayoch syab'il. Tato ya'ay nok', max in chalaj nok'."
        },
        {
            "number": "21",
            "text": "Yalnhej mach ex tzeyak' junok silab' yic junk'olal t'ayin, wach'chom yuj b'aj ix eyak' e ti' eyak'ani, ma tonhej tz'el t'a e k'ol eyak'ani, yovalil a junok nok' vacax, ma junok nok' calnel, ma junok nok' chiva, malaj spaltail tzeyak'a', yic wach' tzin cha t'ayex."
        },
        {
            "number": "22",
            "text": "Manh eyak' junok nok' nok' penaay t'ayin, icha nok' malaj yol sat, nok' lajvinac, nok' q'uiich, nok' elnac junok makan snivanil, ma ay syaxk'ail, ma junok yab'il t'ay. Ha juntzanh nok' icha chi', max yal-laj snhusjitz'a nok' t'a valtar."
        },
        {
            "number": "23",
            "text": "Ha mach ex tz'el t'a e k'ol eyak'an junok nok' silab' t'ayin, a junok nok' vacax, ma junok nok' calnel syal eyak'ani, wach'chom manh lajanoc steel yoc nok'. Palta tato a junok silab' ix eyak' e ti' eyak'ani, max in chalaj nok' icha chi' yaji."
        },
        {
            "number": "24",
            "text": "Ha junok nok' lajvinac sq'ueen, ma pojnac, ma ik'b'ilel sq'ueen nok' chi', max yal-laj eyak'an nok' silab'il t'ayin. Manh e b'eyb'alej eyak'an juntzanh nok' chi' silab'il t'ayin."
        },
        {
            "number": "25",
            "text": "Manh e cha juntzanh nok' nok' icha chi' t'a eb' ch'oc chonhab'il yic tz'och silab'il t'ayin, yujto manh tz'acanoc yaj nok', max in chapaxlaj nok', xchi t'a vinh."
        },
        {
            "number": "26",
            "text": "Ix yalanxi Jehová chi' t'a vinh:"
        },
        {
            "number": "27",
            "text": "Ayic tz'alji junok nok' yune' vacax, ma junok nok' yune' calnel, ma junok nok' yune' chiva, uque' k'ual yovalil skan nok' yet' snun, haxo t'a svajxaquil k'ual, tzaxo yal snhusjitz'a nok' silab'il t'a vichanh."
        },
        {
            "number": "28",
            "text": "Max yal-laj junnhej k'ual tz'aj smiljicham junok nok' snun yet' nok' yune'."
        },
        {
            "number": "29",
            "text": "Tato tz'ak'ji junok silab' t'ayin yuj ak'oj yuj diosal, ujocab' icha t'a sleyal yic wach' tzin cha'a."
        },
        {
            "number": "30",
            "text": "Anhejtona', tze chib'at nok' t'a jun k'ual chi', max yal-laj skan nok' t'a junocxo k'u. Ha in Jehová in svala'."
        },
        {
            "number": "31",
            "text": "B'eyb'alejec in checnab'il, tze k'anab'ajanpaxi. Ha in Jehová in svala'."
        },
        {
            "number": "32",
            "text": "Mocab' chucoc tz'aj in b'inaj eyuuj, palta to tzin eyik'chaanh, yujto a in val ix ex in sik'caneli,"
        },
        {
            "number": "33",
            "text": "ix ex vik'anelta t'a Egipto yic tzin och e Diosaloc. Ha in Jehová in svala', xchi t'a vinh."
        }
    ]
}