{
    "chapter": "22",
    "verses": [
        {
            "number": "1",
            "text": "Ix lolonxi Jehová t'a winhaj Moisés chi', ix yalani:"
        },
        {
            "number": "2",
            "text": "Al t'a winhaj Aarón yet' t'a eb' yinhtilal to sya'ilej wal sb'a eb' yet' ofrenda syak' eb' eyetisraelal t'ayin, yic manh chucoc tz'aj in b'inaj yuj eb'. Ha in wal Jehová in swala'."
        },
        {
            "number": "3",
            "text": "Al t'a eb' to a tiknaik yet' t'a masanil tiempo, yalnhej mach junok yinhtilal eb' tz'ik'ancot juntzanh silab' t'a vichanh, aton juntzanh syak' eb' eyetisraelal t'ayin, tato manh wach'oc yaj jun tz'ik'ancot jun silab' chi' icha yalan ley, yowalil tz'ik'jiel t'a yopisio t'a vichanh. Ha in wal Jehová in swala'."
        },
        {
            "number": "4",
            "text": "Malaj pax junok yinhtilal winhaj Aarón chi' syal svaan tastac to wik yaji tato ay lepra t'ay, ma ay tas tz'el t'a svinaquil, palta ato yic wach'xo yaji icha yalan ley, ichato chi' syal svaani. Tato syam junok tas to manh wach'oc, junok chamnac, ma junok vinac tz'el yinhatil, manh wach'oc tz'ajcani."
        },
        {
            "number": "5",
            "text": "Manh wach'oc tz'ajcani tato syam junok nok' nok' manh wach'oc t'a yichanh ley, ma syam junok anima manh wach'oc pax yaj yuj yalnhej tasi."
        },
        {
            "number": "6",
            "text": "Tato manh wach'oc yaji, max yal-laj svaan junok tas to wik yaji, masanto sb'iquel sb'a."
        },
        {
            "number": "7",
            "text": "Ato yic tz'em k'u, wach'xo yaji. Ichato chi' tzaxo yal svaan masanil tas to wik yaji yujto yictaxon yaji."
        },
        {
            "number": "8",
            "text": "Ha eb' yinhtilal winhaj Aarón chi' max yal-laj schi'an schib'ejal junok nok' nok' eb', aton nok' tonhej schami, ma nok' scham yuj nok' caltacte'al nok', yic manh chucoc skan eb'. Ha in Jehová in swala'."
        },
        {
            "number": "9",
            "text": "Al t'a eb' to sk'anab'ajej in checnab'il eb', yic max och smul eb', yic max champax eb'. Tato malaj yelk'och in checnab'il chi' t'a yol sat eb', scot juntzanh tik t'a yib'anh eb', yujto a in Jehová in ix in sik'canel eb'."
        },
        {
            "number": "10",
            "text": "Malaj mach syal svaan tastac to wik yaji tato malaj yuj sb'a yet' eb' winh sacerdote. Eb' tonhej ayek' posado t'a eb', ma eb' tonhej smunlaj t'a eb', max yal-laj svaan eb'."
        },
        {
            "number": "11",
            "text": "Tato ay junok schecab' junok winh sacerdote manb'il yuj, mato ay pax eb' tz'alji t'a yol scuenta winh, a eb' chi' syal svaan eb' masanil tas to wik yaji."
        },
        {
            "number": "12",
            "text": "Tato a ix yisil junok winh sacerdote syik' junok vinac ch'oc yel t'a skal eb' sacerdote, maxtzac yal-laj svaan juntzanh ofrenda chi' ix, aton juntzanh tz'ak'ji t'a eb' winh sacerdote chi'."
        },
        {
            "number": "13",
            "text": "Palta tato chamnacxo winh yetb'eyum ix, mato spucnac sb'a ix yet' winh yetb'eyum chi', malaj pax junok yune' ix, meltzajnac ix yic scajnajxi ix yet' winh smam chi', ichataxon ayic cob'esto ix, syal svaan svael winh smam ix chi'. Axo pax juntzanhxo eb' manh yinhtiloc eb' sacerdote, max yal-laj svaan eb'."
        },
        {
            "number": "14",
            "text": "Tato ay junok mach comonnhej schi'an nok' chib'ej to wik yaji, tato manh yojtacoc to wik yaji, yowalil syak' sq'uexul t'a jun winh sacerdote chi', syak'an jab'okxo t'a yib'anh jun ix yak' sq'uexul chi'."
        },
        {
            "number": "15",
            "text": "Palta a eb' winh sacerdote yowalil manh comonoc scha' eb' winh chijoc tastac syak' eb' eyetchonhab' t'ayin."
        },
        {
            "number": "16",
            "text": "Tato ay junok mach comonnhej schi'an nok' chib'ej wik yaj chi', manh tonhejoc syiloch winh sacerdote chi', palta yowalil a jun ix chi'an nok' chi', syak' nok' silab' yic spacoc jun smul chi', yujto a in Jehová in ix in sik'canel juntzanh nok' chib'ej chi' vicoc, xchi t'a winh."
        },
        {
            "number": "17",
            "text": "Ix yalanxi Jehová t'a winhaj Moisés chi':"
        },
        {
            "number": "18",
            "text": "Al t'a winhaj Aarón yet' t'a eb' yuninal yet' t'a masanil eb' eyetisraelal masanil juntzanh tik: Tato ay ex, ma eb' ch'oc chonhab'il ayek' cajan t'a e cal, tzeyak' junok nok' nok' yic snhusjitz'a silab'il t'ayin, wach'chom yuj b'aj ix eyak' e ti' eyak'ani, mato tonhej tz'el t'a e k'ol eyak'ani,"
        },
        {
            "number": "19",
            "text": "yowalil a junok nok' smam malaj jab'oc spaltail tzeyak'a' yic wach' tzin cha jun silab' chi'. Ha junok nok' toro, ma junok nok' ch'ac calnel, ma junok nok' mam chiva tzeyak'a',"
        },
        {
            "number": "20",
            "text": "palta manhoc junok nok' ayoch syab'il. Tato ya'ay nok', max in chalaj nok'."
        },
        {
            "number": "21",
            "text": "Yalnhej mach ex tzeyak' junok silab' yic junk'olal t'ayin, wach'chom yuj b'aj ix eyak' e ti' eyak'ani, ma tonhej tz'el t'a e k'ol eyak'ani, yowalil a junok nok' vacax, ma junok nok' calnel, ma junok nok' chiva, malaj spaltail tzeyak'a', yic wach' tzin cha t'ayex."
        },
        {
            "number": "22",
            "text": "Manh eyak' junok nok' nok' penaay t'ayin, icha nok' malaj yol sat, nok' lajvinac, nok' q'uiich, nok' elnac junok makan snivanil, ma ay syaxk'ail, ma junok yab'il t'ay. Ha juntzanh nok' icha chi', max yal-laj snhusjitz'a nok' t'a valtar."
        },
        {
            "number": "23",
            "text": "Ha mach ex tz'el t'a e k'ol eyak'an junok nok' silab' t'ayin, a junok nok' vacax, ma junok nok' calnel syal eyak'ani, wach'chom manh lajanoc steel yoc nok'. Palta tato a junok silab' ix eyak' e ti' eyak'ani, max in chalaj nok' icha chi' yaji."
        },
        {
            "number": "24",
            "text": "Ha junok nok' lajvinac sq'ueen, ma pojnac, ma ik'b'ilel sq'ueen nok' chi', max yal-laj eyak'an nok' silab'il t'ayin. Manh e b'eyb'alej eyak'an juntzanh nok' chi' silab'il t'ayin."
        },
        {
            "number": "25",
            "text": "Manh e cha juntzanh nok' nok' icha chi' t'a eb' ch'oc chonhab'il yic tz'och silab'il t'ayin, yujto manh tz'acanoc yaj nok', max in chapaxlaj nok', xchi t'a winh."
        },
        {
            "number": "26",
            "text": "Ix yalanxi Jehová chi' t'a winh:"
        },
        {
            "number": "27",
            "text": "Ayic tz'alji junok nok' yune' vacax, ma junok nok' yune' calnel, ma junok nok' yune' chiva, uque' k'ual yowalil skan nok' yet' snun, haxo t'a svajxaquil k'ual, tzaxo yal snhusjitz'a nok' silab'il t'a vichanh."
        },
        {
            "number": "28",
            "text": "Max yal-laj junnhej k'ual tz'aj smiljicham junok nok' snun yet' nok' yune'."
        },
        {
            "number": "29",
            "text": "Tato tz'ak'ji junok silab' t'ayin yuj ak'oj yuj diosal, ujocab' icha t'a sleyal yic wach' tzin cha'a."
        },
        {
            "number": "30",
            "text": "Anhejtona', tze chib'at nok' t'a jun k'ual chi', max yal-laj skan nok' t'a junokxo k'u. Ha in Jehová in swala'."
        },
        {
            "number": "31",
            "text": "B'eyb'alejec in checnab'il, tze k'anab'ajanpaxi. Ha in Jehová in swala'."
        },
        {
            "number": "32",
            "text": "Mocab' chucoc tz'aj in b'inaj eyuuj, palta to tzin eyik'chaanh, yujto a in wal ix ex in sik'caneli,"
        },
        {
            "number": "33",
            "text": "ix ex vik'anelta t'a Egipto yic tzin och e Diosaloc. Ha in Jehová in swala', xchi t'a winh."
        }
    ]
}