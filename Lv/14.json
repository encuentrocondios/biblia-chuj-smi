{
    "chapter": "14",
    "verses": [
        {
            "number": "1",
            "text": "Ix schec Jehová yal juntzanh ley tic vinhaj Moisés, ix yalani:"
        },
        {
            "number": "2",
            "text": "Aton val jun ley tic sk'anab'ajej junoc anima ek'nac lepra d'ay: Ayic snaani to ix b'oxi sk'ool, yovalil syavtej vinh sacerdote d'a spatiquel campamento chi' yic syilan vinh tato manhxa lepra chi' d'ay. Tato syil vinh sacerdote chi' to toxo ix el jun yab'il chi', schecan vinh ik'chajcot chavanhoc nok' much d'a spitzanil, aton nok' vach' icha yalan ley. Scotpax jab'oc te' k'ute', lana ch'al q'uik' schaquil yed' te' hisopo."
        },
        {
            "number": "3",
            "text": "Schecan miljoccham junoc nok' much chi' vinh sacerdote d'a yib'anh a a' ayem d'a yol junoc lum chen, aton a' scot b'aj sq'ueul sjaj junoc a a'."
        },
        {
            "number": "4",
            "text": "Slajvi chi' tz'ik'jicot junxo nok' much chi' d'a spitzanil, te' k'ute' yed' lana ch'al q'uik' schaquil yed' te' hisopo, slab'chajem d'a scal schiq'uil nok' chamnacxo chi' calan yed' a a'."
        },
        {
            "number": "5",
            "text": "Uquel stzicjioch d'a jun mach b'aj ek'nac jun yab'il chi', syalan vinh sacerdote chi' to vach'xo jun anima chi'. Axo nok' much pitzan chi' tz'actajcanel nok'."
        },
        {
            "number": "6",
            "text": "A jun mach tz'ilji to vach'xo, yovalil sjuq'uel spichul, sb'icanpaxel sb'a, sjoxanel xil sjolom smasanil, yic vach'xonhej tz'ajcani. Ichato chi' syalxo yoch d'a yol campamento, palta uqueto k'ual scan ichnhej ta', maxto yal-laj yoch d'a yol b'aj cajantaxoni."
        },
        {
            "number": "7",
            "text": "Axo d'a yuquil k'ual chi', vach' tz'aj sjoxjiel sjolom. Vach' tz'aj sjoxanel xil sti' yed' sk'u sat yed' pax masanil xil ay d'a snivanil, sjuk'anel spichul, sb'icanpaxel sb'a. Icha chi' tz'aj sb'oxicani."
        },
        {
            "number": "8",
            "text": "Axo d'a junxo k'u, syik'ancot chavanhoc nok' quelemtac calnel yed' junoc nok' cob'es calnel, jun ab'il sq'uinal junjun nok', malaj jab'oc spaltail nok'. Scotpax nanhal yuquil libra ixim harina te vach' calab'il yed' aceite, tz'ak'ji ofrendail yed' pax oxeoc octavo aceite."
        },
        {
            "number": "9",
            "text": "Axo vinh sacerdote chi' schecanoch linhan jun anima yed' yofrenda chi' d'a yichanh Jehová d'a stielxo scajnub' b'aj sch'ox sb'a."
        },
        {
            "number": "10",
            "text": "Slajvi chi', tz'ik'jicot jun nok' quelem calnel chi' yed' aceite, sb'achchajb'at d'a yichanh Jehová silab'il yuj smul jun anima chi'."
        },
        {
            "number": "11",
            "text": "A b'aj schamtaxon nok' tz'ak'ji silab'il yuj mul yed' nok' silab' stz'a smasanil, ata' smiljicham nok' quelem calnel chi', yujto a nok' tz'ak'ji yuj mul, yic vinh sacerdote tz'ajcan nok', icha nok' tz'ak'ji yuj stupcanel mul, a juntzanh tic yic Jehová yaji."
        },
        {
            "number": "12",
            "text": "Slajvi chi' a vinh sacerdote chi' tz'ik'ancot jab'oc schiq'uil nok' silab' yuj mul, sucanoch vinh d'a sjayil schiquin d'a svach' jun mach sb'oxi sk'ol chi', d'a smam sk'ab' d'a svach' yed' d'a yiximal smam yoc d'a svach'."
        },
        {
            "number": "13",
            "text": "Syik'anpaxcot jab'oc aceite vinh sacerdote chi', secanem vinh d'a yol sk'ab' d'a sq'uexanh,"
        },
        {
            "number": "14",
            "text": "slab'anem jun sb'ab'el yiximal sk'ab' vinh d'a svach' d'a scal aceite, stziquem uqueloc aceite chi' vinh d'a yichanh Jehová."
        },
        {
            "number": "15",
            "text": "A aceite tzato can d'a sk'ab' vinh sacerdote chi', sucoch vinh d'a jun anima ix b'oxi sk'ool chi', anheja' d'a sjayil schiquin d'a svach', d'a smam sk'ab' d'a svach' yed' pax d'a yiximal smam yoc d'a svach', aton b'aj ayxo och schiq'uil nok' silab' yuj smul."
        },
        {
            "number": "16",
            "text": "Axo jab'ocxo aceite tz'ak'jicanq'ue d'a sjolom jun anima chi'. Icha chi' tz'aj stupcan smul d'a yichanh Jehová."
        },
        {
            "number": "17",
            "text": "Slajvi chi' syak'anpax nok' silab' vinh sacerdote chi', aton nok' silab' yuj yak'ji tup mul. Icha chi' tz'aj stupcanel smul jun anima chi'. Slajvi chi', smiljicham nok' calnel stz'a smasanil silab'il."
        },
        {
            "number": "18",
            "text": "Junnhej tz'aj yak'jiq'ue nok' d'a yib'anh altar yed' ofrenda tz'ak'ji d'a tas svaji. Icha val chi' tz'aj stupcanel smul jun anima chi' d'a yichanh Jehová, sb'oxicani."
        },
        {
            "number": "19",
            "text": "Tato meb'a' jun anima b'aj ix ek' jun yab'il chi', malaj stumin yic syak' nok' silab' sk'anchaj chi', anhej junoc nok' quelem calnel syik'coti yic sb'achchajoch silab'il d'a yichanh Jehová yuj smul, chab'nhej libra ixim harina te vach' calab'il yed' aceite syak'a' yed' oxeoc octavo aceite."
        },
        {
            "number": "20",
            "text": "Syik'paxcot chavanhoc nok' paramuch yalnhej tas macanhil, ato a' jantac stzak'van smanani. Jun nok' tz'ak'ji silab'il yuj yak'ji tup smul, jun nok' snhusjitz'aoc."
        },
        {
            "number": "21",
            "text": "A d'a svajxaquil k'ual syik'ancot masanil juntzanh tic jun anima chi' d'a vinh sacerdote yic sacb'icaneli. A juntzanh tic tz'ak'jioch d'a yichanh Jehová d'a stielxo scajnub' b'aj sch'ox sb'a."
        },
        {
            "number": "22",
            "text": "Slajvi chi' syik'ancot jun nok' calnel vinh sacerdote yed' aceite chi', sb'achanek' vinh d'a yichanh Jehová d'a silab'il yuj yak'ji tup smul jun anima chi'."
        },
        {
            "number": "23",
            "text": "Smilancham nok' quelem calnel chi' vinh, syik'anq'ue jab'oc schiq'uil nok' vinh, sucanoch vinh d'a sjayil schiquin jun anima chi' d'a svach', d'a smam sk'ab' d'a svach' yed' d'a yiximal smam yoc d'a svach'."
        },
        {
            "number": "24",
            "text": "Slajvi chi' syak'anq'ue jab'oc aceite chi' vinh d'a yol sk'ab' d'a sq'uexanh."
        },
        {
            "number": "25",
            "text": "Yed' sb'ab'el yiximal sk'ab' vinh d'a svach', stzicanem uqueloc aceite ayem d'a yol sk'ab' vinh chi' d'a yichanh Jehová."
        },
        {
            "number": "26",
            "text": "Syak'paxoch jab'oc aceite chi' vinh d'a schiquin jun anima chi' d'a svach', d'a smam sk'ab' d'a svach' yed' d'a yiximal smam yoc d'a svach', aton b'aj toxo ix och schiq'uil nok' silab' chi'."
        },
        {
            "number": "27",
            "text": "Axo jab'ocxo aceite chi' scani, syak'q'ue vinh sacerdote chi' d'a sjolom jun anima chi', yic stupcanel smul d'a yichanh Jehová."
        },
        {
            "number": "28",
            "text": "Slajvi chi', smilancham nok' paramuch chi' vinh sacerdote chi' schavanhil."
        },
        {
            "number": "29",
            "text": "A junoc nok' paramuch chi' tz'ak'ji silab'il yuj yak'ji tup mul, axo junxo nok' snhusjitz'aoc yed' pax ixim harina tz'ak'jipax d'a ofrendail. Icha chi' tz'aj stupcan smul jun anima ix b'oxi chi' d'a yichanh Jehová."
        },
        {
            "number": "30",
            "text": "Aton sleyalil tic d'a junoc mach ix ek' lepra d'ay, yic tz'alchaji to ix sacb'ixicani tato max tzak'van yak'an juntzanh silab' icha val sleyalil, xchi Jehová."
        },
        {
            "number": "31",
            "text": "Ix yalan Jehová d'a vinhaj Moisés yed' d'a vinhaj Aarón:"
        },
        {
            "number": "32",
            "text": "Ayic ayexxo ek' d'a lum Canaán, aton lum ol vak' eyicoc, talaj svak'b'at junoc tas k'ustac yilji tz'el leb'eb'oc d'a yol e pat ta',"
        },
        {
            "number": "33",
            "text": "a mach ay yic te' pat chi' yovalil scot d'a junoc vinh sacerdote syalani: Ay juntzanh k'ustumtac yilji van yel leb'eb'oc d'a yol in pat, xchama."
        },
        {
            "number": "34",
            "text": "Ayic manto och vinh sacerdote d'a yol pat chi', yovalil syal vinh to tz'elta masanil tastac ay d'a yol te', yic vach' max can juntzanh k'ael chi' d'a yol pat tato syal vinh sacerdote chi' to manh vach'oc yaj jun pat chi'. Slajvi chi' tz'och vinh yil tas yilji jun k'ustum tz'el leb'eb'oc chi'."
        },
        {
            "number": "35",
            "text": "Tato ayic syilanoch vinh to a d'a sattac pat chi' ay juntzanh nivac k'ustum leb'quiltac, yaax yilji, ma chac yilji, yelk'olal to sb'at d'a yol sattac pat chi',"
        },
        {
            "number": "36",
            "text": "axo tz'elxita vinh d'a yol te' pat chi', syalan vinh to smacchajcan te' uqueoc k'ual."
        },
        {
            "number": "37",
            "text": "Ayic slajvi uque' k'ual chi', sb'atxi vinh sacerdote chi' yila'. Tato toxo ix te b'at leb'eb'oc jun sk'ustumtaquil chi' d'a sattac pat chi',"
        },
        {
            "number": "38",
            "text": "yovalil syal vinh sacerdote chi' to slipjielta masanil q'uen q'ueen b'aj toxo ix och juntzanh leb'quiltac chi', b'at yumchajcan d'a junoc lugar manh vach'oc d'a stiel chonhab'."
        },
        {
            "number": "39",
            "text": "Syalanpax vinh to sjoschajel masanil sattac yol te' pat chi', axo masanil spococal tz'el d'a yool chi', sb'at yumchajcan d'a junoc lugar manh vach'oc d'a stiel chonhab'."
        },
        {
            "number": "40",
            "text": "Ch'ocxo q'uen q'ueen tz'ochpaxcan sq'uexuloc q'uen tz'ik'chajelta chi', ch'ocxo lum luum tz'ochpax d'a sattac yol pat chi'."
        },
        {
            "number": "41",
            "text": "Tato scheclajxiq'ue juntzanh k'ustum leb'quiltac chi' ayic toxo ix ik'jiel q'uen q'ueen chi' yed' toxo ix joschajel sattac pat chi', toxo ix ochpaxcan sq'uexul,"
        },
        {
            "number": "42",
            "text": "sb'at yilanxi vinh sacerdote chi'. Tato toxo ix el leb'eb'oc jun sk'ustumtaquil chi', manhxo vach'oc tz'ajcan jun pat chi'."
        },
        {
            "number": "43",
            "text": "Yuj chi', a jun pat chi' yovalil spojchajemi. Masanil te te', q'uen q'ueen yed' lum luum ayoch d'a jun pat chi', b'at ak'jican d'a junoc lugar to manh vach'oc d'a stiel chonhab'."
        },
        {
            "number": "44",
            "text": "Yalnhej mach tz'och d'a yol jun pat chi' d'a uque' k'ual ayic toxo ix yal vinh sacerdote to smacchajcani, manh vach'oc tz'ajcani icha yalan ley, masanto d'a sq'uik'b'icanemi."
        },
        {
            "number": "45",
            "text": "Yalnhej mach sva'i, ma svay d'a jun pat chi', yovalil sjuq'uel spichul."
        },
        {
            "number": "46",
            "text": "Palta tato ayic tz'och vinh sacerdote yil jun pat chi', syilan vinh to a juntzanh leb'quiltac chi' max b'eyb'ati yictax ix b'ojican yol te' pat chi', syal vinh to vach'xo jun pat chi'."
        },
        {
            "number": "47",
            "text": "Yic sacb'ixican te' pat chi', tz'ik'jicot chavanhoc nok' much yed' jab'oc te' k'ute' yed' lana ch'al q'uik' schaquil yed' te' hisopo."
        },
        {
            "number": "48",
            "text": "Smilancham junoc nok' much chi' vinh sacerdote d'a yib'anh a a' ayem d'a yol jun lum chen, aton a' scot b'aj sq'ueul sjaj junoc a a'."
        },
        {
            "number": "49",
            "text": "Slajvi chi' syik'anb'at te' k'ute' chi' vinh yed' te' hisopo yed' lana ch'al q'uik' schaquil yed' junxo nok' much pitzanto, slab'anem vinh d'a scal a a' calanxo yaj yed' schiq'uil nok' much ix miljicham chi' d'a yol lum chen chi'. Uquel stzicoch vinh d'a te' pat chi'."
        },
        {
            "number": "50",
            "text": "Icha chi' tz'aj sacb'ixican jun te' pat chi' yuj schiq'uil nok' much chi' yed' a a' sq'ueul sjaj, yuj nok' much pitzanto, yuj te' k'ute', yuj te' hisopo yed' lana ch'al q'uik' schaquil."
        },
        {
            "number": "51",
            "text": "Slajvi chi', tz'actajcanb'at jun nok' much pitzan chi' d'a stiel chonhab'. Icha chi' tz'aj sk'anab'ajaj sleyalil d'a junoc pat, vach' tz'ajcani, xchi Jehová."
        },
        {
            "number": "52",
            "text": "Aton juntzanh checnab'il tic d'a yib'anh lepra smalq'uei, mato d'a yaxk'ail, mato d'a leb'quiltac sacsac yilji, mato d'a juntzanh k'ustumtac d'a pichul yed' d'a spatictac te' pat. Icha chi' tz'aj snachajel tastac to manh vach'oc yed' tastac to vach'. Aton d'a tic slajvican checnab'il d'a juntzanh tic."
        }
    ]
}