{
    "chapter": "9",
    "verses": [
        {
            "number": "1",
            "text": "D'a yevial slajvi uque' k'ual yochcan vinhaj Aarón t'a yopisio chi', ix avtaj vinh yet' eb' yuninal yet' eb' yichamtac vinaquil chonhab' yuj vinhaj Moisés."
        },
        {
            "number": "2",
            "text": "Ix yalan vinh t'a vinhaj Aarón chi': Ik'cot junok nok' quelem vacax yic tz'och nok' silab'il yuj a mul yet' junok nok' ch'ac calnel, aton nok' malaj jab'oc spaltail. Tza nhustz'a smasanil silab'il uuj, tzak'och nok' t'a yichanh Jehová."
        },
        {
            "number": "3",
            "text": "Alpax t'a eb' quetisraelal to syik'cot junok nok' mam chiva eb' silab'il yuj smul. Syik'anpaxcot junok nok' quelem vacax eb' yet' junok nok' calnel, yuj snhusjitz'a nok' smasanil silab'il, jun ab'il sq'uinal junjun nok', malajocab' jab'oc spaltail nok'."
        },
        {
            "number": "4",
            "text": "Syik'anpaxcot junok nok' vacax eb' yet' junok nok' ch'ac calnel smiljicham t'a yichanh Jehová silab'il yic sch'oxan sjunk'olal eb' yet'oc. Syik'anpaxcot junok ofrenda eb' t'a tas svaji, calab'il yet' aceite, yujto ol sch'ox sb'a Jehová t'ayex ticnaic, xchi vinhaj Moisés chi'."
        },
        {
            "number": "5",
            "text": "Ix yik'ancot eb' t'a yichanh mantiado masanil tastac ix checji yik'cot yuj vinhaj Moisés chi'. Masanil chonhab' ix javi molan, ix och linhjab' eb' t'a yichanh Jehová."
        },
        {
            "number": "6",
            "text": "Axo ix yalan vinhaj Moisés chi' t'a eb' icha tik: Aton val juntzanh tik schec Jehová e k'ulej yic wach' ol sch'ox val stziquiquial t'ayex, xchi vinh."
        },
        {
            "number": "7",
            "text": "Ixlajwi chi', ix yalanxi vinh t'a vinhaj Aarón chi': Nitzcot a b'ha t'a slak'anil altar tik, tzak'an nok' nok' silab'oc yuj a mul yet' nok' silab' snhusjitz'a smasanil. Icha chi' ol aj yak'ji lajvoc a mul. Tzak'anpax nok' silab' yuj yak'ji lajvoc co mul a onh israel onh tik, icha val ix aj yalan Jehová, xchi vinh."
        },
        {
            "number": "8",
            "text": "Yuj chi' ix javi vinhaj Aarón t'a slak'anil altar chi', ix smilancham nok' quelem vacax ix yak' vinh silab'il yuj smul chi'."
        },
        {
            "number": "9",
            "text": "Ixlajwi chi' ix japax eb' yuninal vinh yet' schiq'uil nok' silab' chi', ix yak'anem yiximal sk'ab' vinh t'a skal chik' chi', ix sucanoch vinh t'a sch'ac altar chi'. Axo jab'ocxo chik' ixto kan chi', ix seccanem vinh t'a yich altar chi'."
        },
        {
            "number": "10",
            "text": "Ixlajwi chi' ix snhusantz'a smasanil xepual nok' vinh t'a yib'anh altar yet' pax stut nok' yet' xepual ayoch t'a yib'anh seyub' nok', aton nok' silab' yuj mul, icha ix aj yalan Jehová t'a vinhaj Moisés chi'."
        },
        {
            "number": "11",
            "text": "Axo pax sb'ak'chil nok' yet' stz'umal, ix nhusjitz'ha t'a spatiquel campamento."
        },
        {
            "number": "12",
            "text": "Ix smilanpaxcham nok' silab' vinhaj Aarón chi', nok' snhusjitz'a smasanil, haxo eb' yuninal vinh ix ik'ancot schiq'uil nok', ix stzicanoch vinh t'a schanhil pak'anh altar."
        },
        {
            "number": "13",
            "text": "Ixlajwi chi', ix yik'anpaxcot sjolom nok' eb' yet' nok' ix xicchajb'at chi', ix snhusantz'a vinh t'a yib'anh altar chi'."
        },
        {
            "number": "14",
            "text": "Ix maxchaj nok' yol sk'ool yet' nok' yoc, ix snhusanpaxtz'a vinh t'a yib'anh altar chi', t'a yib'anh nok' vanxo stz'a chi'."
        },
        {
            "number": "15",
            "text": "Ixlajwi chi', ix yak'an silab' vinh yuj eb' yetchonhab'. Ix yik'ancot nok' chiva vinh, aton nok' silab' tz'ak'ji yuj smul eb' yetchonhab' chi'. Ix smilancham nok' vinh, ix yak'an nok' vinh silab'il icha ix yutej yak'an nok' b'ab'el chi'."
        },
        {
            "number": "16",
            "text": "Ixlajwi chi', ix yak'an junxo nok' silab' vinh to stz'a smasanil icha sleyal."
        },
        {
            "number": "17",
            "text": "Ix yak'anpax ofrenda vinh t'a tas svaji. Ix yik'b'at jun b'echanh ixim harina vinh, ix snhusantz'a vinh t'a yib'anh altar yet' silab' snhusjitz'ha t'a junjun q'uinhib'alil."
        },
        {
            "number": "18",
            "text": "Ix yak'anpax nok' vacax vinh yet' nok' ch'ac calnel ix yik'cot eb' yetchonhab' chi' silab'il yuj sch'oxan sjunk'olal eb' yet' Dios. Ha eb' yuninal vinh ix ik'ancot schiq'uil nok', haxo vinh ix tzicanoch t'a schanhil pak'anh altar chi'."
        },
        {
            "number": "19",
            "text": "Ix yak'anpax xepual nok' vacax eb' yet' xepual nok' ch'ac calnel chi', aton xepu' ayoch t'a snhe nok', t'a nok' yol sk'ool yet' t'a nok' stut yet' xepu' ayoch t'a yib'anh seyub' nok'."
        },
        {
            "number": "20",
            "text": "Junnhej ix aj nok' xepu' chi' yet' nok' snhi' sk'ool. Axo vinhaj Aarón ix nhusantz'a nok' xepual chi' t'a yib'anh altar."
        },
        {
            "number": "21",
            "text": "Axo pax nok' snhisk'ol chi' yet' nok' xub' t'a svach', tonhej ix b'achjiek' t'a yichanh Jehová, icha ix aj yalan vinhaj Moisés chi'."
        },
        {
            "number": "22",
            "text": "Ixlajwi chi' ix yik'anchaanh sk'ab' vinhaj Aarón chi', ix yalan wach' lolonel vinh t'a yib'anh eb' yetchonhab' chi'. Ayic toxo ix lajvi snhusantz'a silab' vinh yuj mul yet' silab' snhusjitz'a smasanil yet' silab' yic sch'oxan sjunk'olal yet' Dios, ix emixta vinh b'aj ay altar chi'."
        },
        {
            "number": "23",
            "text": "Ixlajwi chi' ix och vinhaj Moisés yet' vinh t'a mantiado b'aj sch'ox sb'a Jehová. Axo ix elta eb' vinh, ix yalan wach' lolonel eb' vinh t'a yib'anh eb' yetchonhab' chi'. Ixlajwi chi' ix sch'oxan stziquiquial Jehová t'a masanil eb' israel chi'."
        },
        {
            "number": "24",
            "text": "Ix elta k'ak' t'a yichanh Jehová chi', ix snhusantz'a nok' silab' yet' xepual nok' ayq'ue t'a yib'anh altar, ix tz'ab'at smasanil. Ha ix yilan masanil jun chi' eb' chonhab' chi', ix el yav eb' t'a tzalajk'olal, ix em nhojjab' eb', ix emk'och snanhal sat eb' t'a sat lu'um."
        }
    ]
}