{
    "chapter": "9",
    "verses": [
        {
            "number": "1",
            "text": "D'a yewial slajwi uque' k'ual yochcan winhaj Aarón t'a yopisio chi', ix avtaj winh yet' heb' yuninal yet' heb' yichamtac winaquil chonhab' yuj winhaj Moisés."
        },
        {
            "number": "2",
            "text": "Ix yalan winh t'a winhaj Aarón chi': Ik'cot junok nok' quelem wacax yic tz'och nok' silab'il yuj a mul yet' junok nok' ch'ac calnel, aton nok' malaj jab'oc spaltail. Tza nhustz'a smasanil silab'il uuj, tzak'och nok' t'a yichanh Jehová."
        },
        {
            "number": "3",
            "text": "Alpax t'a heb' quetisraelal to syik'cot junok nok' mam chiwa heb' silab'il yuj smul. Syik'anpaxcot junok nok' quelem wacax heb' yet' junok nok' calnel, yuj snhusjitz'a nok' smasanil silab'il, jun ab'il sk'inal junjun nok', malajocab' jab'oc spaltail nok'."
        },
        {
            "number": "4",
            "text": "Syik'anpaxcot junok nok' wacax heb' yet' junok nok' ch'ac calnel smiljicham t'a yichanh Jehová silab'il yic sch'oxan sjunk'olal heb' yet'oc. Syik'anpaxcot junok ofrenda heb' t'a tas swaji, calab'il yet' aceite, yujto ol sch'ox sb'a Jehová t'ayex tiknaik, xchi winhaj Moisés chi'."
        },
        {
            "number": "5",
            "text": "Ix yik'ancot heb' t'a yichanh mantiado masanil tastac ix checji yik'cot yuj winhaj Moisés chi'. Masanil chonhab' ix jawi molan, ix och linhjab' heb' t'a yichanh Jehová."
        },
        {
            "number": "6",
            "text": "Axo ix yalan winhaj Moisés chi' t'a heb' icha tik: Aton wal juntzanh tik schec Jehová he k'ulej yic wach' ol sch'ox wal stziquiquial t'ayex, xchi winh."
        },
        {
            "number": "7",
            "text": "Ixlajwi chi', ix yalanxi winh t'a winhaj Aarón chi': Nitzcot a b'ha t'a slak'anil altar tik, tzak'an nok' nok' silab'oc yuj a mul yet' nok' silab' snhusjitz'a smasanil. Icha chi' ol aj yak'ji lajwoc a mul. Tzak'anpax nok' silab' yuj yak'ji lajwoc ko mul a onh israel onh tik, icha wal ix aj yalan Jehová, xchi winh."
        },
        {
            "number": "8",
            "text": "Yuj chi' ix jawi winhaj Aarón t'a slak'anil altar chi', ix smilancham nok' quelem wacax ix yak' winh silab'il yuj smul chi'."
        },
        {
            "number": "9",
            "text": "Ixlajwi chi' ix japax heb' yuninal winh yet' schiq'uil nok' silab' chi', ix yak'anem yiximal sk'ab' winh t'a skal chik' chi', ix sucanoch winh t'a sch'ac altar chi'. Axo jab'okxo chik' ixto kan chi', ix seccanem winh t'a yich altar chi'."
        },
        {
            "number": "10",
            "text": "Ixlajwi chi' ix snhusantz'a smasanil xepual nok' winh t'a yib'anh altar yet' pax stut nok' yet' xepual ayoch t'a yib'anh seyub' nok', aton nok' silab' yuj mul, icha ix aj yalan Jehová t'a winhaj Moisés chi'."
        },
        {
            "number": "11",
            "text": "Axo pax sb'ak'chil nok' yet' stz'umal, ix nhusjitz'ha t'a spatiquel campamento."
        },
        {
            "number": "12",
            "text": "Ix smilanpaxcham nok' silab' winhaj Aarón chi', nok' snhusjitz'a smasanil, haxo heb' yuninal winh ix ik'ancot schiq'uil nok', ix stzicanoch winh t'a schanhil pak'anh altar."
        },
        {
            "number": "13",
            "text": "Ixlajwi chi', ix yik'anpaxcot sjolom nok' heb' yet' nok' ix xicchajb'at chi', ix snhusantz'a winh t'a yib'anh altar chi'."
        },
        {
            "number": "14",
            "text": "Ix maxchaj nok' yol sk'ool yet' nok' yoc, ix snhusanpaxtz'a winh t'a yib'anh altar chi', t'a yib'anh nok' wanxo stz'a chi'."
        },
        {
            "number": "15",
            "text": "Ixlajwi chi', ix yak'an silab' winh yuj heb' yetchonhab'. Ix yik'ancot nok' chiwa winh, aton nok' silab' tz'ak'ji yuj smul heb' yetchonhab' chi'. Ix smilancham nok' winh, ix yak'an nok' winh silab'il icha ix yutej yak'an nok' b'ab'el chi'."
        },
        {
            "number": "16",
            "text": "Ixlajwi chi', ix yak'an junxo nok' silab' winh to stz'a smasanil icha sleyal."
        },
        {
            "number": "17",
            "text": "Ix yak'anpax ofrenda winh t'a tas swaji. Ix yik'b'at jun b'echanh ixim harina winh, ix snhusantz'a winh t'a yib'anh altar yet' silab' snhusjitz'ha t'a junjun q'uinhib'alil."
        },
        {
            "number": "18",
            "text": "Ix yak'anpax nok' wacax winh yet' nok' ch'ac calnel ix yik'cot heb' yetchonhab' chi' silab'il yuj sch'oxan sjunk'olal heb' yet' Dios. Ha heb' yuninal winh ix ik'ancot schiq'uil nok', haxo winh ix tzicanoch t'a schanhil pak'anh altar chi'."
        },
        {
            "number": "19",
            "text": "Ix yak'anpax xepual nok' wacax heb' yet' xepual nok' ch'ac calnel chi', aton xepu' ayoch t'a snhe nok', t'a nok' yol sk'ool yet' t'a nok' stut yet' xepu' ayoch t'a yib'anh seyub' nok'."
        },
        {
            "number": "20",
            "text": "Junnhej ix aj nok' xepu' chi' yet' nok' snhi' sk'ool. Axo winhaj Aarón ix nhusantz'a nok' xepual chi' t'a yib'anh altar."
        },
        {
            "number": "21",
            "text": "Axo pax nok' snhisk'ol chi' yet' nok' xub' t'a swach', tonhej ix b'achjiek' t'a yichanh Jehová, icha ix aj yalan winhaj Moisés chi'."
        },
        {
            "number": "22",
            "text": "Ixlajwi chi' ix yik'anchaanh sk'ab' winhaj Aarón chi', ix yalan wach' lolonel winh t'a yib'anh heb' yetchonhab' chi'. Ayic toxo ix lajwi snhusantz'a silab' winh yuj mul yet' silab' snhusjitz'a smasanil yet' silab' yic sch'oxan sjunk'olal yet' Dios, ix emixta winh b'aj ay altar chi'."
        },
        {
            "number": "23",
            "text": "Ixlajwi chi' ix och winhaj Moisés yet' winh t'a mantiado b'aj sch'ox sb'a Jehová. Axo ix elta heb' winh, ix yalan wach' lolonel heb' winh t'a yib'anh heb' yetchonhab' chi'. Ixlajwi chi' ix sch'oxan stziquiquial Jehová t'a masanil heb' israel chi'."
        },
        {
            "number": "24",
            "text": "Ix elta k'ak' t'a yichanh Jehová chi', ix snhusantz'a nok' silab' yet' xepual nok' ayk'e t'a yib'anh altar, ix tz'ab'at smasanil. Ha ix yilan masanil jun chi' heb' chonhab' chi', ix el yav heb' t'a tzalajk'olal, ix em nhojjab' heb', ix emk'och snanhal sat heb' t'a sat lu'um."
        }
    ]
}