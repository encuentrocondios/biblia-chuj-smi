{
    "chapter": "8",
    "verses": [
        {
            "number": "1",
            "text": "Ix yalanxi Jehová t'a vinhaj Moisés chi' icha tik:"
        },
        {
            "number": "2",
            "text": "Ik'cot vinhaj Aarón yet' eb' yuninal, tzik'anpaxcot spichul eb' syak'och t'a yopisio t'a sacerdoteal. Tzik'paxcot aceite sk'anchaji a sik'chajcanoch eb' t'a yopisio chi'. Tzik'paxcot junok nok' quelem vacax ol ak'chaj silab'il yuj mul yet' chavanhoc nok' ch'ac calnel yet' junok yune' mooch ixim pan malaj yich."
        },
        {
            "number": "3",
            "text": "Tza molb'an eb' etchonhab' smasanil t'a sti' mantiado b'aj tzin ch'ox in b'a, xchi t'a vinh."
        },
        {
            "number": "4",
            "text": "Ix sk'anab'ajej vinhaj Moisés chi' icha val ix aj yalan Jehová, ix molchaj anima smasanil t'a sti' mantiado chi'."
        },
        {
            "number": "5",
            "text": "Ix yalan vinh t'a eb' icha tik: Aton juntzanh tik ix yal Jehová to ol co k'ulej, xchi vinh."
        },
        {
            "number": "6",
            "text": "Ixlajwi chi' ix yalan vinh to snitzcot sb'a vinhaj Aarón yet' eb' yuninal t'a stz'ey. Ix b'icjiel eb' yuj vinh."
        },
        {
            "number": "7",
            "text": "Ixlajwi chi', ix ak'jioch scamix vinhaj Aarón chi' yet' stzek'ul yuj vinh yet' pax k'apac pichul jucan, k'apac chaleca yet' k'apac stzek'ul tz'isb'iloch yelvanub'."
        },
        {
            "number": "8",
            "text": "Axo t'a spatic k'apac chi', ix yak'paxoch jun k'apac smacul snhisk'ol vinh, ha t'a yol k'apac chi' ix yak'och q'uen Urim vinh yet' q'uen Tumim."
        },
        {
            "number": "9",
            "text": "Ixlajwi chi' ix ak'jiq'ue sk'ox vinh, aton jun k'apac ix b'ak'jioch t'a sjolom vinh. Axo t'a snanhal sat vinh, ix ak'jioch jun q'uen yelvanub' nab'a oro, aton sch'oxani to sik'b'iloch vinh t'a sacerdoteal, icha val ix aj yalan Jehová."
        },
        {
            "number": "10",
            "text": "Ixlajwi chi' ix yik'anchaanh aceite vinhaj Moisés chi', aton sk'anchaji a sik'chajoch junok mach, ma junok tas tz'ochcan yicoc Jehová. Ix stzicanem vinh t'a yib'anh scajnub' Jehová yet' t'a yib'anh masanil tastac ayoch t'a yool chi'. Icha val chi' ix aj yochcan masanil tastac chi' yicoc Jehová."
        },
        {
            "number": "11",
            "text": "Anheja' jun aceite chi', ix tzicjiem uquel t'a yib'anh altar yet' t'a yib'anh masanil syamk'ab'il, t'a yib'anh jun niwan palangana yet' sb'achnub' yich. Icha chi' ix aj yochcan yicoc Jehová."
        },
        {
            "number": "12",
            "text": "Ixlajwi chi' ix yak'anpaxq'ue aceite vinhaj Moisés t'a sjolom vinhaj Aarón yuj yochcan vinh yicoc Jehová."
        },
        {
            "number": "13",
            "text": "Ix yik'anpaxcot eb' yuninal vinhaj Aarón chi' vinh t'a stz'ey. Ix ak'jioch spichul eb' jucan, stzek'ul eb' yet' sk'ox eb' yuj vinh, icha val ix aj yalan Jehová."
        },
        {
            "number": "14",
            "text": "Ixlajwi chi', ix yik'ancot nok' quelem vacax vinh, nok' ol och t'a silab'il yuj mul. Ha vinhaj Aarón yet' eb' yuninal, ix yak'q'ue sk'ab' eb' t'a sjolom nok'."
        },
        {
            "number": "15",
            "text": "Ixlajwi chi' ix smilancham nok' vinh. Ix yik'anb'at schiq'uil nok' vinh, ix sucanoch vinh yet' yiximal sk'ab' t'a sch'ac altar ayq'ue t'a schiquintac schanhil, yic wach' chab'il yuj Dios. Axo jantacto chik' ixto kan chi', ix stob'canem vinh t'a yichtac altar chi'. Icha chi' ix aj yochcan yicoc Jehová, yic wach' slajvicanel chucal ta'."
        },
        {
            "number": "16",
            "text": "Ixlajwi chi' ix yik'anelta masanil xepual nok' vinh ayoch t'a nok' yol sk'ool yet' t'a yib'anh seyub' nok', nok' stut schab'il yet' xepual ayoch t'ay. Masanil juntzanh chi' ix snhustz'a vinh t'a yib'anh altar."
        },
        {
            "number": "17",
            "text": "Axo jantacto nok' vacax chi' ix cani, aton stz'umal nok' yet' sb'ak'chil nok' yet' sch'anhtza' nok', ix ak'chajcanoch sk'ak'al t'a spatiquelta campamento, icha ix aj yalan Jehová."
        },
        {
            "number": "18",
            "text": "Ix yak'anpax ik'joccot nok' calnel vinh snhusjitz'a smasanil silab'il. Axo vinhaj Aarón yet' eb' yuninal chi', ix yak'q'ue sk'ab' eb' t'a sjolom nok'."
        },
        {
            "number": "19",
            "text": "Ixlajwi chi' ix smilancham nok' vinhaj Moisés chi', ix stzicanoch schiq'uil nok' vinh t'a schanhil pak'anh altar."
        },
        {
            "number": "20",
            "text": "Ix scotac xiquej nok' vinh, ix snhusantz'a sjolom nok' vinh yet' nok' chok' yaj chi' yet' sxepual nok'."
        },
        {
            "number": "21",
            "text": "Ixlajwi chi' ix smaxan nok' yol sk'ool vinh yet' nok' yoc. Ix snhusantz'a nok' vinh smasanil silab'il t'a yib'anh altar. Ha jun ofrenda chi' te suk'uq'ui sjab' ix yab' Jehová, icha val ix aj yalani."
        },
        {
            "number": "22",
            "text": "Ixlajwi chi' ix yak'an ik'joccot junxo nok' ch'ac calnel vinh yic sk'anchaji yic tz'ochcan eb' t'a yopisio. Axo vinhaj Aarón yet' eb' yuninal chi', ix yak'q'ue sk'ab' eb' t'a sjolom nok'."
        },
        {
            "number": "23",
            "text": "Ixlajwi chi', ix smilancham nok' vinh, ix yik'anb'at jab'oc schiq'uil nok' vinh, ix sucanoch vinh t'a sjayil schiquin vinhaj Aarón t'a swach', t'a smam sk'ab' vinh t'a swach' yet' t'a yiximal smam yoc vinh t'a swach'."
        },
        {
            "number": "24",
            "text": "Ixlajwi chi' ix yalan vinh to snitzcot sb'a eb' yuninal vinhaj Aarón chi' t'a stz'ey, ix yak'anpaxoch schiq'uil nok' chi' vinh t'a sjayil schiquin eb' t'a swach' yet' t'a smam sk'ab' eb' t'a swach' yet' t'a yiximal smam yoc eb' t'a swach'. Ixlajwi chi' ix stzicanoch vinh jantacto chik' ixto kan t'a schanhil pak'anh altar."
        },
        {
            "number": "25",
            "text": "Ixlajwi chi' ix yik'anelta xepu' vinh ayoch t'a nok' snhe yet' ayoch t'a nok' yol sk'ool, xepu' ayoch t'a yib'anh seyub' nok' yet' nok' stut schab'il yet' xepu' ayoch t'ay yet' nok' xub' t'a swach'."
        },
        {
            "number": "26",
            "text": "Ix yik'ancot jun yune' mooch ixim pan vinh malaj yich, ix yak'och vinh t'a yichanh Jehová. Ix yik'anq'ueta jun ixim pan chi' vinh t'a yol mooch chi' yet' junxo ixim calab'il yet' aceite yet' jun ixim k'oxox b'ob'il t'a ixim harina, ix yak'anq'ue vinh t'a yib'anh nok' xepu' chi' yet' t'a yib'anh nok' xub' t'a swach'."
        },
        {
            "number": "27",
            "text": "Ixlajwi chi' ix yak'an masanil juntzanh tik vinh t'a yol sk'ab' vinhaj Aarón yet' eb' yuninal, yic sb'achanek' eb' t'a yichanh Jehová."
        },
        {
            "number": "28",
            "text": "Ixlajwi chi' ix yik'anpaxek' masanil juntzanh chi' vinh t'a yol sk'ab' eb', ix snhusantz'a vinh smasanil t'a yib'anh altar yet' nok' silab' ix nhusjitz'ha t'a yichanh Jehová, yuj sik'chajoch eb' t'a yopisio. Te suk'uq'ui sjab' ix yab' Jehová."
        },
        {
            "number": "29",
            "text": "Ix yik'anpaxcot snhisk'ol nok' calnel vinh ix ak'ji yuj sik'chajcanoch eb' t'a yopisio. Ix sb'achanoch eb' t'a yichanh Jehová. Ha jun chi' ix yik'kan vinhaj Moisés chi' icha ix aj yalan Jehová."
        },
        {
            "number": "30",
            "text": "Ixlajwi chi', ix yik'ancot aceite vinh yet' chik' ayek' t'a yib'anh altar. Ix stzicanq'ue vinh t'a yib'anh vinhaj Aarón yet' t'a spichul. Ix tzicanpaxq'ue vinh t'a yib'anh eb' yuninal vinhaj Aarón chi' yet' t'a spichul eb'. Icha chi' ix aj yochcan eb' yicoc Jehová yet' spichul smasanil."
        },
        {
            "number": "31",
            "text": "Ix yalan vinh t'a vinhaj Aarón yet' t'a eb' yuninal chi': Tz'anhjocab' nok' chib'ej t'a yichanh mantiado b'aj sch'ox sb'a Jehová. Ata' tze chi nok' yet' ixim pan ayem t'a yol jun yune' mooch, aton ixim ix ak'ji yic tzex ochcan t'a eyopisio. Icha ix aj valani: Ha vinhaj Aarón yet' eb' yuninal ol sva jun vael tik eb', xin chi, ix valani."
        },
        {
            "number": "32",
            "text": "Ha jantacto manh ol lajvoc nok' chib'ej chi' yet' ixim pan chi' eyuuj, ol e nhuscantz'aoc."
        },
        {
            "number": "33",
            "text": "Ha t'a yichanh k'apac mantiado b'aj sch'ox sb'a Jehová, anhej ta' tzex aj uqueoc k'ual masanto sk'och sk'ual eyochcan t'a eyopisio."
        },
        {
            "number": "34",
            "text": "Ha ticnaic toxo ix b'o icha val ix aj schecan Jehová co k'ulej yic slajvicanel e mul."
        },
        {
            "number": "35",
            "text": "Yuj chi' ha t'a yichanh mantiado, ata' tzex kan uqueoc k'ual yet' uqueoc ak'val. Tze k'anab'ajan masanil juntzanh schecnab'il Jehová yic wach' max ex chami, yujto icha chi' ix aj yalan Jehová chi' t'ayin, xchi vinh t'a eb'."
        },
        {
            "number": "36",
            "text": "Icha chi' ix aj sk'anab'ajan vinhaj Aarón yet' eb' yuninal masanil tas ix schec Jehová yal vinhaj Moisés chi' t'a eb'."
        }
    ]
}