{
    "chapter": "1",
    "verses": [
        {
            "number": "1",
            "text": "Aton vab'ixal a in Nehemías in tic, yuninal in vinhaj Hacalías. Ayic 20 ab'ilxo yoch vinhaj Artajerjes reyal, d'a jun uj scuchan Quisleu, ayinek' d'a Susa scapitalil Persia."
        },
        {
            "number": "2",
            "text": "Ata' ix k'och vinh vuk'tac scuchan Hanani yed' juntzanhxo eb' ix cot yed' vinh d'a Judá. Ix in k'anb'an d'a eb' tas yaj Jerusalén yed' eb' yinhtilal eb' anima ik'b'ilcot d'a Babilonia."
        },
        {
            "number": "3",
            "text": "Ix yalan eb' d'ayin: A eb' quetchonhab' chi' ayek' eb' d'a Judá, te cusk'olal yajek' eb', te q'uixveltac yajek' eb'. Axo Jerusalén chi' mak'b'ilem smuroal, tz'anacpaxb'at spuertail, xchi eb'."
        },
        {
            "number": "4",
            "text": "Ayic ix vab'an juntzanh chi', ix in em k'ojan, ix in oq'ui. Ix in te cus val jaye' k'ual. Ix in och d'a tzek'ojk'olal, ix in lesalvi d'a sDiosal satchaanh."
        },
        {
            "number": "5",
            "text": "Ix valan icha tic: Mamin Jehová sDiosal satchaanh, te nivan elk'ochi, te ay a may, tzaq'uelk'och a trato yed' eb' tzach xajanani, eb' sk'anab'ajan a checnab'il."
        },
        {
            "number": "6",
            "text": "Tzin k'an d'ayach to tza cha ab' in lesal a in a checab' in tic. D'a junjun k'u yed' d'a junjun ak'val tzin tevi d'ayach cuuj a onh a chonhab' onh tic, a checab' caji. Svalq'ueta co mul d'ayach. A onh tic yed' eb' co mam quicham, ix och co mul d'ayach."
        },
        {
            "number": "7",
            "text": "Te chuc ix cutej co b'a d'ayach. Maj co k'anab'ajej a checnab'il, a k'ayb'ub'al yed' tas a chec yalnaccan vinh a checab' aj Moisés d'ayonh."
        },
        {
            "number": "8",
            "text": "Nacot tas alnac d'a vinh a checab' chi': Tato manh ol e k'anab'ajej tas ix vala', ol ex in saclemejcanb'at d'a scaltac juntzanhxo ch'oc chonhab'il."
        },
        {
            "number": "9",
            "text": "Palta tato ol ex meltzajxoc d'ayin jun, ol e k'anab'ajan in checnab'il, tze b'eyb'alani, vach'chom sacleminac eyajcanb'at b'aj slajvik'och yolyib'anhq'uinal tic, ol ex in molb'ejxicot d'a jun lugar to sik'b'ilel vuuj, b'aj tz'och ejmelal d'ayin, xa chi."
        },
        {
            "number": "10",
            "text": "A onh a checab' onh tic, a chonhab' onh paxi, ix onh a col yed' a poder."
        },
        {
            "number": "11",
            "text": "Mamin, tzin k'an d'ayach to tza cha ab' in lesal a in a checab' in tic yed' tas sk'an juntzanhxo eb' a checab' to sco nib'ej tzach quik'chaanh. Tzin k'an d'ayach to tzak' a vach'k'olal d'ayin, yic vach' scha yab' vinh rey tas ol vala', xin chi. A d'a jun tiempoal chi' ayin och sb'achumaloc svino vinhaj rey Artajerjes chi'."
        }
    ]
}