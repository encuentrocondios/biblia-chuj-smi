{
    "chapter": "2",
    "verses": [
        {
            "number": "1",
            "text": "Ay jun k'u t'a yol uj Nisán, ayic 20 ab'ilxo yoch vinhaj Artajerjes reyal, ayic van vak'an svino vinh rey chi', ix yilan vinh to cuseltac yilji in sat. Malaj b'aj icha chi' viljitaxoni."
        },
        {
            "number": "2",
            "text": "Yuj chi' ix sk'anb'an vinh t'ayin: --¿Tas yuj cuseltac yilji a sat? Ina manh ach penaocay svila'. Ichato ilk'olal aji, xchi vinh rey chi'. Ha val t'a jun rato chi', ix in xivq'uei,"
        },
        {
            "number": "3",
            "text": "ix valan t'a vinh icha tik: --Mamin rey, ayocab' achnhej eq'ui. ¿Tas yuj manh cuseltacoc yilji in sat a naani, ina to a in chonhab' b'aj mucan eb' in mam vicham, emnac lanhnajoc, tz'anacpaxb'at spuertail? xin chi t'a vinh."
        },
        {
            "number": "4",
            "text": "--¿Tas svutej in colvaj t'ayach ticnaic jun? xchi vinh rey chi'. Yuj chi' ix in lesalvi t'a sDiosal satcha’anh."
        },
        {
            "number": "5",
            "text": "Ix valan t'a vinh rey chi' icha tik: --Tato scha a k'ol mamin rey, tato wach' in t'a yol a sat, tzin k'an t'ayach to tzin a chab'at t'a Judá chi', b'aj mucan eb' in mam vicham, yic sb'at in b'oanxiq'uei, xin chi t'a vinh."
        },
        {
            "number": "6",
            "text": "k'ojanem vinh rey chi', k'ojanpaxem ix reina t'a stz'ey vinh. Ix yalan vinh t'ayin icha tik: --¿Jantac tiempo tzach b'at jun? ¿B'aq'uinh tzach jaxi? xchi vinh. Ix valani jantac tiempo, ix schaan sk'ol vinh tas ix val chi'."
        },
        {
            "number": "7",
            "text": "Ix valanpax t'a vinh icha tik: Tato wach' tz'aj tza na' mamin rey, ak'b'at junok carta t'a eb' vinh gobernador ay t'a stojolal b'aj tz'em k'u t'ha ha' Éufrates, yic wach' tzin schaek' eb' vinh ta' masanto tzin k'och t'a Judá."
        },
        {
            "number": "8",
            "text": "Sb'at junocxo carta chi' t'a vinhaj Asaf yilumal te' nivac te' ay ta', yic syak' te' vinh t'ayin, yic tz'och te' t'a spuertail b'aj ay eb' stanhvan templo, t'a smuroal chonhab' chi' yet' t'a te' pat b'aj ol in ajoc, xin chi t'a vinh. Yuj swach'k'olal in Diosal, ix yak' masanil juntzanh tik vinh rey chi' t'ayin."
        },
        {
            "number": "9",
            "text": "Ayic ix in javi t'a eb' vinh ayoch yajalil t'a stojolal b'aj tz'em k'u t'ha ha' Éufrates chi', ix vak'an jun carta ix yak'cot vinh rey chi' t'a eb' vinh. Ajun pax juntzanh eb' vinh yajal eb' soldado yet' eb' ayq'ue t'a yib'anh chej ix yak'cot vinh rey chi' ved'oc."
        },
        {
            "number": "10",
            "text": "Palta haxo ix yab'an vinhaj Sanbalat aj Horón yet' vinhaj Tobías yajal yaj t'a Amón to ix in javi yic tzin colvaj yet' eb' vetisraelal, ix cot yoval eb' vinh."
        },
        {
            "number": "11",
            "text": "Ayic yoxilxo k'ual in javi t'a Jerusalén,"
        },
        {
            "number": "12",
            "text": "in q'ue vaan t'ak'walil yet' jayvanh eb' vinh vinac ajun ved'oc, palta malaj junok mach b'aj ix vala' tas ix yal Dios t'a in pensar yuj tas ol in k'ulej t'a Jerusalén chi'. Malaj nok' chej ix quik'b'ati, a innhej ix vik' nok' in cuchumal."
        },
        {
            "number": "13",
            "text": "Ha t'a jun ak'val chi', onh elta t'a jun puerta t'a panhan, t'a stojolal sjaj ha' Dragón, onh ek' t'a spuertail b'aj sb'atcan k'alem. Ix vilan smuroal Jerusalén chi', mak'b'ilem lanhnajoc, tz'anacpaxb'at spuertail."
        },
        {
            "number": "14",
            "text": "Ix ek' vilanpax jun puerta t'a sjaj ha ha' yet' pax stanque vinh rey. Majxo yal-laj vek' yet' nok' in chej chi' ta'."
        },
        {
            "number": "15",
            "text": "Anheja' k'ik'to in q'uek'och t'a sti' ha' Cedrón. Ayic ix lajvi vilan muro chi', in meltzajxi b'aj in b'at chi', in ochxi t'a jun puerta t'a panhan chi'."
        },
        {
            "number": "16",
            "text": "Ha eb' yajal yaj t'a chonhab' chi', manh yojtacoc eb' b'ajtil ayinb'ati, manh yojtacoc pax eb' tas tzin k'ulej. Malaj pax tas sval t'a eb' vetisraelal, t'a eb' sacerdote, t'a eb' yajal yaji yet' t'a eb' ol munlajoc."
        },
        {
            "number": "17",
            "text": "Ixlajwi chi' ix valan t'a eb' icha tik: --Ha ex tik eyojtac sik'lab'il to a jun pekti’ b'aj ayonh ek' tik te chuclaj, ina ix mak'chajem lanhnaj chonhab' Jerusalén tik, tz'anacxopaxb'at spuertail. Yuj chi' co molb'ejec co b'a sco b'oanecxiq'ue smuroal tik, yic wach' maxtzac onh b'uchji, xin chi t'a eb'."
        },
        {
            "number": "18",
            "text": "Ayic ix valan t'a eb' jantac swach'k'olal Dios ix sch'ox t'ayin yet' tas ix yal vinh rey t'ayin, ix yalan eb': --Co yamecoch co munlaji, xchi eb'. Icha chi' ix aj scuchb'an sb'a eb' t'a jun munlajel chi'."
        },
        {
            "number": "19",
            "text": "Ayic ix yab'an vinhaj Sanbalat aj Horón yet' vinhaj Tobías yajal yaj t'a Amón yet' pax vinhaj Gesem árabe, ix te b'uchvaj eb' vinh t'ayonh, ix yalan eb' vinh: --¿Tas ol e k'ulej? ¿Tom tze nib'ej tzeyiq'uel e b'ha t'a yol sk'ab' vinh rey? xchi eb' vinh."
        },
        {
            "number": "20",
            "text": "Ix in tak'vi t'a eb' vinh icha tik: --Yuj scolval sDiosal satcha’anh, ol yal cuuj. Ha onh schecab' onh tik ol co yamoch co b'oani, palta a ex tik, malaj eyalan eyic t'ayonh, malaj eyopisio, yujto manh ex quetchonhab'oc, xin chi."
        }
    ]
}