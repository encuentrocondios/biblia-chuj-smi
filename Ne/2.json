{
    "chapter": "2",
    "verses": [
        {
            "number": "1",
            "text": "Ay jun k'u t'a yol uj Nisán, ayic 20 ab'ilxo yoch winhaj Artajerjes reyal, ayic wan wak'an swino winh rey chi', ix yilan winh to cuseltac yilji in sat. Malaj b'aj icha chi' wiljitaxoni."
        },
        {
            "number": "2",
            "text": "Yuj chi' ix sk'anb'an winh t'ayin: --¿Tas yuj cuseltac yilji a sat? Ina manh ach penaocay swila'. Ichato ilk'olal aji, xchi winh rey chi'. Ha wal t'a jun rato chi', ix in xivk'ei,"
        },
        {
            "number": "3",
            "text": "ix walan t'a winh icha tik: --Mamin rey, ayocab' achnhej eq'ui. ¿Tas yuj manh cuseltacoc yilji in sat a naani, ina to a in chonhab' b'aj mucan heb' in mam wicham, emnac lanhnajoc, tz'anacpaxb'at spuertail? xin chi t'a winh."
        },
        {
            "number": "4",
            "text": "--¿Tas swutej in kolwaj t'ayach ticnaik jun? xchi winh rey chi'. Yuj chi' ix in lesalwi t'a sDiosal satcha’anh."
        },
        {
            "number": "5",
            "text": "Ix walan t'a winh rey chi' icha tik: --Tato scha a k'ol mamin rey, tato wach' in t'a yol a sat, tzin k'an t'ayach to tzin a chab'at t'a Judá chi', b'aj mucan heb' in mam wicham, yic sb'at in b'oanxik'ei, xin chi t'a winh."
        },
        {
            "number": "6",
            "text": "k'ojanem winh rey chi', k'ojanpaxem ix reina t'a stz'ey winh. Ix yalan winh t'ayin icha tik: --¿Jantac tiempo tzach b'at jun? ¿B'aq'uinh tzach jaxi? xchi winh. Ix walani jantac tiempo, ix schaan sk'ol winh tas ix wal chi'."
        },
        {
            "number": "7",
            "text": "Ix walanpax t'a winh icha tik: Tato wach' tz'aj tza na' mamin rey, ak'b'at junok carta t'a heb' winh gobernador ay t'a stojolal b'aj tz'em k'u t'ha ha' Éufrates, yic wach' tzin schaek' heb' winh ta' masanto tzin k'och t'a Judá."
        },
        {
            "number": "8",
            "text": "Sb'at junocxo carta chi' t'a winhaj Asaf yilumal te' niwac te' ay ta', yic syak' te' winh t'ayin, yic tz'och te' t'a spuertail b'aj ay heb' stanhwan templo, t'a smuroal chonhab' chi' yet' t'a te' pat b'aj ol in ajoc, xin chi t'a winh. Yuj swach'k'olal in Diosal, ix yak' masanil juntzanh tik winh rey chi' t'ayin."
        },
        {
            "number": "9",
            "text": "Ayic ix in jawi t'a heb' winh ayoch yajalil t'a stojolal b'aj tz'em k'u t'ha ha' Éufrates chi', ix wak'an jun carta ix yak'cot winh rey chi' t'a heb' winh. Ajun pax juntzanh heb' winh yajal heb' soldado yet' heb' ayk'e t'a yib'anh chej ix yak'cot winh rey chi' wed'oc."
        },
        {
            "number": "10",
            "text": "Palta haxo ix yab'an winhaj Sanbalat aj Horón yet' winhaj Tobías yajal yaj t'a Amón to ix in jawi yic tzin kolwaj yet' heb' wetisraelal, ix cot yowal heb' winh."
        },
        {
            "number": "11",
            "text": "Ayic yoxilxo k'ual in jawi t'a Jerusalén,"
        },
        {
            "number": "12",
            "text": "in k'e waan t'ak'walil yet' jaywanh heb' winh winak ajun wed'oc, palta malaj junok mach b'aj ix wala' tas ix yal Dios t'a in pensar yuj tas ol in k'ulej t'a Jerusalén chi'. Malaj nok' chej ix quik'b'ati, a innhej ix wik' nok' in cuchumal."
        },
        {
            "number": "13",
            "text": "Ha t'a jun ak'wal chi', onh elta t'a jun puerta t'a panhan, t'a stojolal sjaj ha' Dragón, onh ek' t'a spuertail b'aj sb'atcan k'alem. Ix wilan smuroal Jerusalén chi', mak'b'ilem lanhnajoc, tz'anacpaxb'at spuertail."
        },
        {
            "number": "14",
            "text": "Ix ek' wilanpax jun puerta t'a sjaj ha ha' yet' pax stanque winh rey. Majxo yal-laj wek' yet' nok' in chej chi' ta'."
        },
        {
            "number": "15",
            "text": "Anheja' k'ik'to in k'ek'och t'a sti' ha' Cedrón. Ayic ix lajwi wilan muro chi', in meltzajxi b'aj in b'at chi', in ochxi t'a jun puerta t'a panhan chi'."
        },
        {
            "number": "16",
            "text": "Ha heb' yajal yaj t'a chonhab' chi', manh yojtacoc heb' b'ajtil ayinb'ati, manh yojtacoc pax heb' tas tzin k'ulej. Malaj pax tas swal t'a heb' wetisraelal, t'a heb' sacerdote, t'a heb' yajal yaji yet' t'a heb' ol munlajoc."
        },
        {
            "number": "17",
            "text": "Ixlajwi chi' ix walan t'a heb' icha tik: --Ha ex tik eyojtac sik'lab'il to a jun pekti’ b'aj ayonh ek' tik te chuclaj, ina ix mak'chajem lanhnaj chonhab' Jerusalén tik, tz'anacxopaxb'at spuertail. Yuj chi' ko molb'ejec ko b'a sco b'oanecxik'e smuroal tik, yic wach' maxtzac onh b'uchji, xin chi t'a heb'."
        },
        {
            "number": "18",
            "text": "Ayic ix walan t'a heb' jantac swach'k'olal Dios ix sch'ox t'ayin yet' tas ix yal winh rey t'ayin, ix yalan heb': --Co yamecoch ko munlaji, xchi heb'. Icha chi' ix aj scuchb'an sb'a heb' t'a jun munlajel chi'."
        },
        {
            "number": "19",
            "text": "Ayic ix yab'an winhaj Sanbalat aj Horón yet' winhaj Tobías yajal yaj t'a Amón yet' pax winhaj Gesem árabe, ix te b'uchwaj heb' winh t'ayonh, ix yalan heb' winh: --¿Tas ol he k'ulej? ¿Tom tze nib'ej tzeyik'el he b'ha t'a yol sk'ab' winh rey? xchi heb' winh."
        },
        {
            "number": "20",
            "text": "Ix in tak'wi t'a heb' winh icha tik: --Yuj scolwal sDiosal satcha’anh, ol yal cuuj. Ha onh schecab' onh tik ol ko yamoch ko b'oani, palta a ex tik, malaj eyalan eyic t'ayonh, malaj eyopisio, yujto manh ex quetchonhab'oc, xin chi."
        }
    ]
}