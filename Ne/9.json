{
    "chapter": "9",
    "verses": [
        {
            "number": "1",
            "text": "Ayic 24 yoch yuquil uj chi', ix smolb'an sb'a masanil eb' israel yic tz'och eb' tzek'ojk'olal, ix yak'anoch pichul eb' yic cusk'olal, ix yak'anq'ue pococ eb' d'a sjolom."
        },
        {
            "number": "2",
            "text": "Ix yik'anel sb'a eb' d'a scal eb' ch'oc chonhab'il. Ix q'ue linhan eb' yalanq'ueta smul yed' smul eb' smam yicham eb'."
        },
        {
            "number": "3",
            "text": "Yacb'an linhanq'ue eb' d'a yed'tal chi', oxe' val hora ix avtaj ch'anh sley Jehová d'a scal eb', axo d'a oxe' horaxo, ix yalanq'ueta smul eb', ix och eb' ejmelal d'a Jehová sDiosal."
        },
        {
            "number": "4",
            "text": "Axo jun macanh eb' vinh levita, aton vinhaj Jesúa, vinhaj Bani, vinhaj Cadmiel, vinhaj Sebanías, vinhaj Buni, vinhaj Serebías, vinhaj Bani yed' vinhaj Quenani, ix q'ue eb' vinh d'a yib'anh jun b'achquiltac sq'uei, te chaanh ix yal eb' vinh d'a Jehová Dios."
        },
        {
            "number": "5",
            "text": "Ix yalanpax junxo macanh eb' vinh levita chi', aton vinhaj Jesúa, vinhaj Cadmiel, vinhaj Bani, vinhaj Hasabnías, vinhaj Serebías, vinhaj Hodías, vinhaj Sebanías yed' vinhaj Petaías icha tic: Calec vach' lolonel d'a Jehová co Diosal d'a masanil tiempo. Mamin, alchajocab' vach' lolonel d'ayach vach'chom max q'uek'och ach co b'itan d'a smojal."
        },
        {
            "number": "6",
            "text": "Mamin Jehová, a achnhej ayachnhej eq'ui. A ach ix a b'o satchaanh squila' yed' juntzanhxo satchaanh max quil-laj. A ach ix a b'o masanil q'uen k'anal. A ach pax ix a b'o lum luum tic yed' pax masanil tastac ay d'a luum. A ach pax ix a b'o a' mar yed' masanil tas ay d'a a'. A ach tzak' sq'uinal masanil tas, yuj chi' tz'och eb' ángel ejmelal d'ayach."
        },
        {
            "number": "7",
            "text": "Mamin Jehová, a ach ton val Dios ach, a sik'naquelta vinhaj Abram. Ik'annaquelta vinh d'a Ur schonhab' eb' caldeo, ak'annac scuch vinh Abraham."
        },
        {
            "number": "8",
            "text": "Ilnac to yak'nac ach och vinh d'a sk'ool, yuj chi' a b'onac jun a trato yed' vinh yic tzak'an lum luum d'a eb' yinhtilal vinh, aton lum yic eb' cananeo, eb' heteo, eb' amorreo, eb' ferezeo, eb' jebuseo yed' eb' gergeseo. Elnacxok'och a lolonel chi' yujto tz'elnhejk'och tas tzala'."
        },
        {
            "number": "9",
            "text": "Ilnac val yab'an syail eb' co mam quicham d'a Egipto, ab'annac yel yav eb' d'a sti' a Chacchac Mar."
        },
        {
            "number": "10",
            "text": "A ch'oxannac juntzanh tas satub'tac yilji d'a vinh sreyal Egipto chi' yed' d'a masanil eb' schecab' vinh yed' d'a masanil anima ay d'a yol smacb'en vinh, yujto ilnac to te chacjinaquel eb' quetisraelal yuj eb'. Yuj juntzanh chi' tzach te b'inajnhej."
        },
        {
            "number": "11",
            "text": "A pojnac snanhal a' mar chi' d'a yichanh eb' co mam quicham chi', yek'nacta eb' d'a staquinhal lum d'a yol a' chi'. Axo eb' pechjinac eb' chi', b'atnaccan eb' d'a yich a' icha val tz'aj sb'atcan junoc q'uen q'ueen d'a sjulal yich a'."
        },
        {
            "number": "12",
            "text": "Slajvi chi', ik'annac b'ey eb' d'a k'ualil yed' jun nivan topanh asun, axo d'ak'valil ayoch sk'ak'al jun asun chi' yic syak'an saquilq'uinal b'aj sb'at eb'."
        },
        {
            "number": "13",
            "text": "Slajvi chi', emnacul d'a sjolom lum vitz Sinaí, a lolonnac emta d'a eb'. Ak'annac ley to tojol d'a eb' yed' k'ayb'ub'al te yel yed' pax checnab'il te vach'."
        },
        {
            "number": "14",
            "text": "A k'ayb'annac eb' yic sk'anab'ajej sk'ual ik'oj ip eb' yuj ach yik'anchaanh eb', ak'annac checnab'il yed' k'ayb'ub'al d'a vinhaj Moisés, axo vinh alannac d'a eb'."
        },
        {
            "number": "15",
            "text": "Ak'annac vael scot d'a satchaanh sva eb' ayic tz'och svejel eb'. Ak'annaquelta a a' d'a sat q'uen q'ueen yuk' eb' yic tz'ek' staquinhtial eb'. Slajvi chi' alannac d'a eb' to scajnaj eb' d'a sat lum luum ak'nac a ti' ak'an d'a eb'."
        },
        {
            "number": "16",
            "text": "Palta a eb' co mam quicham chi' te ak'umtac eb', te pit yutejnac sb'a eb', manh schanacoc yab' a checnab'il eb'."
        },
        {
            "number": "17",
            "text": "Manh ach sk'anab'ajejnacoc eb', manhxo snanacoccot eb' tas satub'tac a k'ulejnac yuj svach'iloc eb'. Te pit yutejnac sb'a eb', snaannac eb' yak'och jun yajalil yic scuchb'aj meltzaj eb' yuj d'a Egipto, yic tz'ochxi eb' checab'il ta' yalani. Palta a ach tic, Dios ach, te ay a nivank'olal, ay oq'uelk'olal, te xajan anima uuj, manh k'unoc scot oval. Manh actejnacoccanlaj eb'"
        },
        {
            "number": "18",
            "text": "vach'chom sb'onac jun q'uen yechel vacax eb'. Yalannac val eb' to a jun chi' sdiosal eb', to a' ik'anelta eb' d'a Egipto. Te nivan smul eb' yak'nacochi."
        },
        {
            "number": "19",
            "text": "Palta a ach tic te nivan a k'ool, yuj chi' manh actejnacoccan eb' d'a tz'inan luum. Manh ik'nacoquel jun nivan topanh asun tz'ik'an b'ey eb' d'a k'ualil, manh ik'nacocpaxeli ayic syak'an yoc d'a eb' d'ak'valil yic syak'an saquilq'uinal d'a eb' b'aj sb'ati."
        },
        {
            "number": "20",
            "text": "Ak'nac Espíritu vach' d'a eb' yic sk'ayb'aj eb' yuuj. Manh actejnacoc ak'an maná sva eb'. Ak'nacnhej a a' yuk' eb' yic tz'ek' staquinhtial eb'."
        },
        {
            "number": "21",
            "text": "40 ab'il ak'nac svael eb' d'a tz'inan lum chi'. Malaj val jab'oc tas yak'nac palta d'a eb', manh lajvinacoquel spichul eb' ayochi, manh malnacocq'ue yoc eb' sb'eyi."
        },
        {
            "number": "22",
            "text": "Uuj yak'nac ganar eb' rey eb' yed' juntzanh chonhab', yicannaccan slum eb' chi' eb', a pojannac ek' lum d'a eb'. Ak'annac lum Hesbón d'a eb', aton lum b'aj ochnac vinhaj Sehón reyal yed' lum Basán b'aj ochnac vinhaj Og reyal."
        },
        {
            "number": "23",
            "text": "Ak'annacpax q'uib' sb'isul yuninal eb' icha sb'isul q'uen k'anal d'a satchaanh. Ik'annaccot eb' yic schaan smacb'en eb' b'aj ak'nac a ti' ak'an yicoc eb' co mam quicham."
        },
        {
            "number": "24",
            "text": "Ochnac eb' yuninal eb' d'a lum Canaán, yik'annac luum eb'. Uuj yak'nac ganar juntzanh anima chi' eb' yed' sreyal, yic sk'ulan eb' tas sgana sk'ulej d'a juntzanh anima chi'."
        },
        {
            "number": "25",
            "text": "Yik'annacpax chonhab' eb' te vach' yaj sb'oi, lum luum te yax sat yed' juntzanh pat te b'ud'an yuj tastac vach'. Yik'annacpax a' uk'b'ila' eb', te' uva, te' olivo yed' juntzanhxo te te' syak' sat. Vanac eb', b'ud'jinac eb', b'aq'uechb'inac eb'. Yak'nac val tzalajb'oc sk'ool eb' yuj a nivan vach'k'olal."
        },
        {
            "number": "26",
            "text": "Palta te pit yutejnac sb'a eb', yochnac eb' ajk'olal d'ayach, spaticannaquel a k'ayb'ub'al eb'. Cachjinac eb' yuj eb' a checab', yic syak'xioch sb'a eb' d'a yol a k'ab', palta smilnaccham eb' a checab' chi' eb'. Yelxo te nivan smul eb' ochnac d'ayach."
        },
        {
            "number": "27",
            "text": "Yuj chi' ak'nacoch eb' co mam quicham chi' d'a yol sk'ab' eb' ajk'ool, ixtajnac val eb' yuj eb'. Palta ayic van yab'an syail eb' chi', sk'anannac a colval eb'. A achxo jun, ayach ek' d'a satchaanh, ab'nac slesal eb' chi', yujto ok'nac val a k'ol d'a eb', yuj chi' ak'naccot eb' scolan eb' d'a yol sk'ab' eb' ajk'ool chi'."
        },
        {
            "number": "28",
            "text": "Palta ayic junk'olalxo yajxi eb', sk'ulannacxi chucal eb' d'a ichanh. Yuj chi' actejnacxib'at eb' d'a yol sk'ab' eb' ajk'ol chi', yak'jinacoch syaelal eb' yuj eb'. Yuj chi' sk'ananxi a colval eb'. A achxo ayach ek' d'a satchaanh, ab'annac slesal eb'. Yujto tz'ok' val a k'ool d'a eb', tzijtum el a colnac eb'."
        },
        {
            "number": "29",
            "text": "Alannac d'a eb' to sk'anab'ajej a k'ayb'ub'al eb', palta anheja' pit yutejnac sb'a eb', manh sk'anab'ajejnacoc a checnab'il eb'. Ochnac smul eb' d'a a k'ayb'ub'al, aton jun tz'ak'an sq'uinal eb' sk'anab'ajani. Te chuc yutejnac sb'a eb', te pit eb', manh schanacoclaj eb' yab'i."
        },
        {
            "number": "30",
            "text": "Tzijtum ab'il ak'nac techaj schucal eb'. A Espíritu ak'annac yojtaquejel eb' a checab', axo eb' cachannac eb', palta manh schanacoclaj eb' yab'i. Yuj chi' ak'nacoch eb' d'a yol sk'ab' juntzanhxo nación."
        },
        {
            "number": "31",
            "text": "Palta yujto tz'ok' val a k'ool d'a eb', te nivan a vach'k'olal, yuj chi' manh a satnacoquel eb' smasanil, manh actejnacoc paxcan eb' sch'ocoj."
        },
        {
            "number": "32",
            "text": "Yuj chi', ach co Diosal, te nivan elk'ochi, te ay a may, smojton val co xiv d'ayach. Max b'at a lolonel satk'olal uuj yujto te xajan onh uuj. Nacot jantac syaelal eb' co reyal, eb' cajalil, eb' sacerdote, eb' a checab', eb' co mam quicham yed' masanil eb' quetchonhab', a tax d'a stiempoal eb' sreyal Asiria syab'nhej syail eb' masanto ticnaic."
        },
        {
            "number": "33",
            "text": "Palta tojolnhej tas sjavi d'a quib'anh uuj. Vach'nhej tas tza k'ulej, a onhxo tic, chucnhej tas sco sk'ulej."
        },
        {
            "number": "34",
            "text": "A eb' co reyal, eb' cajalil, eb' sacerdote yed' eb' co mam quicham, manh schanacoclaj yab' eb', manh sk'anab'ajejnacoclaj a checnab'il eb' icha ajnac yalji d'a eb'."
        },
        {
            "number": "35",
            "text": "Manh jantacoc tas ak'nac d'a eb', te levan lum luum te yax sat tic ak'nac d'a eb', palta manh ochnacoc eb' ejmelal d'ayach, manh yactejnacoccan chuc b'eyb'al eb' d'a yol smacb'en eb' ak'nac chi'."
        },
        {
            "number": "36",
            "text": "Ina val quilji ticnaic, toxo ix onh meltzajoch checab'il d'a lum luum ak'nac d'a eb' co mam quicham, lum b'aj yak'nac val tzalajb'oc sk'ool eb'."
        },
        {
            "number": "37",
            "text": "A val tas te vach' avab'il cuuj, a chi' syiq'uek' eb' rey d'ayonh, aton eb' b'aj onh ak'och d'a yalanh smandar yuj co mul ix och d'ayach. Sk'ulej eb' tas snib'ej sk'ol d'ayonh yed' d'a nok' co molb'etzal nok', yuj chi' te ayonh val och d'a ilk'olal ticnaic."
        },
        {
            "number": "38",
            "text": "Yuj chi' a onh tic scak' co ti', stz'ib'chajcani to yel ol co k'anab'ajej. Yuj chi' tz'ochcan sello yed' sb'i eb' cajalil, eb' levita yed' eb' sacerdote d'a ch'anh uum tic, xchi eb' vinh d'a slesal chi'."
        }
    ]
}