{
    "chapter": "3",
    "verses": [
        {
            "number": "1",
            "text": "Toxo ix laj ajxi cajan eb' israel d'a schonhab'cani, axo yic ix javi jun yuquil uj, ix smolb'an sb'a eb' masanil d'a Jerusalén."
        },
        {
            "number": "2",
            "text": "Axo vinhaj Jesúa yuninal vinhaj Josadac yed' juntzanhxo eb' vinh sacerdote yed' pax vinhaj Zorobabel yuninal vinhaj Salatiel yed' eb' sk'ab'yoc, ix syamoch eb' vinh sb'oanxiq'ue altar yic Jehová Dios, yic syak' silab' eb' d'a yib'anh altar chi', icha yajcan d'a ley yuj vinhaj Moisés schecab' Dios."
        },
        {
            "number": "3",
            "text": "Yujto xiv eb' d'a eb' ch'oc chonhab'il cajan d'a slak'anil, yuj chi' te vach' ix yutej eb' sb'oanq'ue jun altar chi'. Junjun q'uinhib'alil yed' junjun yemk'ualil snhus silab' eb' d'a yib'anh altar chi', yic syik'anchaanh Jehová eb'."
        },
        {
            "number": "4",
            "text": "Ix yak'anoch q'uinh eb' yic chinama, ix yak'an silab' eb' tz'ak'ji d'a junjun k'u, icha yalancan ley."
        },
        {
            "number": "5",
            "text": "Ix yak'an silab' eb' to stz'a d'a junjun k'u, silab' ayic tz'alji q'uen uj, silab' yuj q'uinh tz'och d'a junjun ab'il yed' silab' mach tz'el d'a sk'ool yak'an d'a Jehová."
        },
        {
            "number": "6",
            "text": "A d'a b'ab'el k'ual yic yuquil uj, ix schaanel yich eb' yak'an silab' stz'ai, vach'chom manto em yich scajnub' Jehová."
        },
        {
            "number": "7",
            "text": "Ix yak'an tumin eb' d'a eb' albañil yed' d'a eb' nhicum te'. Ix yak'anpax ixim trigo eb', vino yed' aceite d'a eb' aj Sidón yed' d'a eb' aj Tiro yic syak'ancot te' k'ute' eb' d'a Líbano. Scot te' d'a yib'anh a' mar masanto sjavi te' d'a Jope, icha ix aj yalan vinhaj Ciro sreyal Persia."
        },
        {
            "number": "8",
            "text": "Ix el yich sb'ochajxi scajnub' Dios yuj vinhaj Zorobabel yuninal vinhaj Salatiel, vinhaj Jesúa yuninal vinhaj Josadac yed' eb' sacerdote, eb' levita yed' masanil eb' ix cot d'a Babilonia. D'a schab'il ujal yic schab'il ab'il sjavi eb' d'a Jerusalén, ix syamanoch eb' sb'oanxi scajnub' Jehová, ix yak'anoch jun munlajel chi' eb' d'a yol sk'ab' eb' levita ek'xo 20 ab'il sq'uinal."
        },
        {
            "number": "9",
            "text": "A jun vinh levita scuchan Jesúa, eb' yuninal vinh yed' eb' yuk'tac vinh, vinhaj Cadmiel yed' eb' yuninal yed' pax eb' yinhtilal eb' aj Judá, junnhej ix yutej sb'a eb'. Cuchb'um ix aj eb' d'a munlajel chi'. Ix colvajpax eb' levita yinhtilal vinhaj Henadad yed' eb' ayto yuj sb'a yed' eb'."
        },
        {
            "number": "10",
            "text": "Ayic ix yak'anem yich scajnub' Jehová chi' eb' albañil, ix q'ue linhan eb' vinh sacerdote, ayoch spichul eb' vinh yic sacerdoteal, yed'nac strompeta eb' vinh. Axo eb' levita yinhtilal vinhaj Asaf yed'nac splatillo eb', sb'itan eb' d'a Jehová, icha yalnaccan vinhaj David sreyal Israel d'a peca'."
        },
        {
            "number": "11",
            "text": "Sb'itan jun macanh eb', stak'vipax nanhalxo eb', syalan eb' icha tic: Caq'uec yuj diosal d'a Jehová yujto te vach', yujto te xajan onh a onh israel onh tic yuuj d'a junelnhej, xchi masanil anima. Tz'el yav eb' yuj tzalajk'olal, sb'itanpax eb' d'a Jehová Dios yujto toxo ix emxi yich scajnub'."
        },
        {
            "number": "12",
            "text": "Tzijtum eb' sacerdote, eb' levita yed' eb' yajalil chonhab' te ichamtac vinacxo, yilnac jun b'ab'el templo eb'. Te chaanh ix el yav eb' yoq'ui ayic ix yilan eb' yem yich junxo ak' templo chi'. Tzijtum pax mach tz'el yav yuj tzalajk'olal."
        },
        {
            "number": "13",
            "text": "Maxtzac nachajel yuj eb' tz'ab'ani tas van yuji chi'. Ay mach tz'oq'ui, ay mach tz'avaj yuj tzalajk'olal, najat tz'ab'chaj yel yav eb' yujto te chaanh tz'avaj eb'."
        }
    ]
}