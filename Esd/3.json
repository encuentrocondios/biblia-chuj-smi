{
    "chapter": "3",
    "verses": [
        {
            "number": "1",
            "text": "Toxo ix laj ajxi cajan eb' israel t'a schonhab'cani, haxo yic ix javi jun yuquil uj, ix smolb'an sb'a eb' masanil t'a Jerusalén."
        },
        {
            "number": "2",
            "text": "Axo winhaj Jesúa yuninal winhaj Josadac yet' juntzanhxo eb' winh sacerdote yet' pax winhaj Zorobabel yuninal winhaj Salatiel yet' eb' sk'ab'yoc, ix syamoch eb' winh sb'oanxiq'ue altar yic Jehová Dios, yic syak' silab' eb' t'a yib'anh altar chi', icha yajcan t'a ley yuj winhaj Moisés schecab' Dios."
        },
        {
            "number": "3",
            "text": "Yujto xiv eb' t'a eb' ch'oc chonhab'il cajan t'a slak'anil, yuj chi' te wach' ix yutej eb' sb'oanq'ue jun altar chi'. Junjun q'uinhib'alil yet' junjun yemk'ualil snhus silab' eb' t'a yib'anh altar chi', yic syik'anchaanh Jehová eb'."
        },
        {
            "number": "4",
            "text": "Ix yak'anoch q'uinh eb' yic chinama, ix yak'an silab' eb' tz'ak'ji t'a junjun k'u, icha yalancan ley."
        },
        {
            "number": "5",
            "text": "Ix yak'an silab' eb' to stz'ha t'a junjun k'u, silab' ayic tz'alji q'uen uj, silab' yuj q'uinh tz'och t'a junjun ab'il yet' silab' mach tz'el t'a sk'ool yak'an t'a Jehová."
        },
        {
            "number": "6",
            "text": "Ha t'a b'ab'el k'ual yic yuquil uj, ix schaanel yich eb' yak'an silab' stz'ai, wach'chom manto em yich scajnub' Jehová."
        },
        {
            "number": "7",
            "text": "Ix yak'an tumin eb' t'a eb' albañil yet' t'a eb' nhicum te'. Ix yak'anpax ixim trigo eb', vino yet' aceite t'a eb' aj Sidón yet' t'a eb' aj Tiro yic syak'ancot te' k'ute' eb' t'a Líbano. Scot te' t'a yib'anh ha' mar masanto sjavi te' t'a Jope, icha ix aj yalan winhaj Ciro sreyal Persia."
        },
        {
            "number": "8",
            "text": "Ix el yich sb'ochajxi scajnub' Dios yuj winhaj Zorobabel yuninal winhaj Salatiel, winhaj Jesúa yuninal winhaj Josadac yet' eb' sacerdote, eb' levita yet' masanil eb' ix cot t'a Babilonia. D'a schab'il ujal yic schab'il ab'il sjavi eb' t'a Jerusalén, ix syamanoch eb' sb'oanxi scajnub' Jehová, ix yak'anoch jun munlajel chi' eb' t'a yol sk'ab' eb' levita ek'xo 20 ab'il sk'inal."
        },
        {
            "number": "9",
            "text": "Ha jun winh levita scuchan Jesúa, eb' yuninal winh yet' eb' yuk'tac winh, winhaj Cadmiel yet' eb' yuninal yet' pax eb' yinhtilal eb' aj Judá, junnhej ix yutej sb'a eb'. Cuchb'um ix aj eb' t'a munlajel chi'. Ix colvajpax eb' levita yinhtilal winhaj Henadad yet' eb' ayto yuj sb'a yet' eb'."
        },
        {
            "number": "10",
            "text": "Ayic ix yak'anem yich scajnub' Jehová chi' eb' albañil, ix q'ue linhan eb' winh sacerdote, ayoch spichul eb' winh yic sacerdoteal, yet'nac strompeta eb' winh. Axo eb' levita yinhtilal winhaj Asaf yet'nac splatillo eb', sb'itan eb' t'a Jehová, icha yalnaccan winhaj David sreyal Israel t'a peca'."
        },
        {
            "number": "11",
            "text": "Sb'itan jun makan eb', stak'vipax nanhalxo eb', syalan eb' icha tik: Caq'ek yuj diosal t'a Jehová yujto te wach', yujto te xajan onh a onh israel onh tik yuj t'a junelnhej, xchi masanil anima. Tz'el yav eb' yuj tzalajk'olal, sb'itanpax eb' t'a Jehová Dios yujto toxo ix emxi yich scajnub'."
        },
        {
            "number": "12",
            "text": "Tzijtum eb' sacerdote, eb' levita yet' eb' yajalil chonhab' te ichamtac vinacxo, yilnac jun b'ab'el templo eb'. Te chaanh ix el yav eb' yoq'ui ayic ix yilan eb' yem yich junxo ak' templo chi'. Tzijtum pax mach tz'el yav yuj tzalajk'olal."
        },
        {
            "number": "13",
            "text": "Maxtzac nachajel yuj eb' tz'ab'ani tas van yuji chi'. Ay mach tz'oq'ui, ay mach tz'avaj yuj tzalajk'olal, najat tz'ab'chaj yel yav eb' yujto te chaanh tz'avaj eb'."
        }
    ]
}