{
    "chapter": "9",
    "verses": [
        {
            "number": "1",
            "text": "Ayic ix lajvi juntzanh chi', ix javi jayvanh eb' yajal yaj d'a scal eb' quetchonhab' d'ayin, ix yalan eb' icha tic: Tzijtum eb' quetisraelal yed' eb' sacerdote yed' pax eb' levita max yiq'uel-laj sb'a d'a scal eb' ch'oc chonhab'il cajan d'a co chonhab' tic, palta a schuc b'eyb'al eb' cananeo, eb' heteo, eb' ferezeo, eb' jebuseo, eb' amonita, eb' moabita, eb' egipcio yed' eb' amorreo, a chi' sb'eyb'alej eb'."
        },
        {
            "number": "2",
            "text": "A eb' chi' yed' eb' yuninal eb', van yik'lan sb'a eb' yed' eb' ix yisil eb' ch'oc chonhab'il chi'. Yuj chi' a schonhab' Dios toxo ix somchaj yed' juntzanh anima chi'. A val eb' b'ab'el ix yak'och smul tic, aton eb' yajal yaj d'a co cal, xchi eb' d'ayin."
        },
        {
            "number": "3",
            "text": "Ayic ix vab'an jun chi', ix in nhik'chitanb'at in pichul. Ix in tzucanel xil in jolom yed' xil in ti' yuj cusk'olal. Ix in em k'ojan, manhxo animaoc in aj ix vab'i."
        },
        {
            "number": "4",
            "text": "Masanil eb' xiv yuj yoval sk'ol co Diosal yuj smul eb' quetisraelal, eb' janacxi d'a Babilonia, ix smolb'ej sb'a eb' ved'oc. k'ojan innhej emi, manhxo in animaoc svab'i, masanto d'a yorail tz'ak'ji silab' d'a yemk'ualil."
        },
        {
            "number": "5",
            "text": "A val d'a jun rato chi', ix in q'ue vaan b'aj k'ojaninem chi', nhik'chimtac in pichul chi'. Ix in em cuman in lesalvi. Ix vik'anq'ue in k'ab' d'a yichanh Jehová in Diosal."
        },
        {
            "number": "6",
            "text": "Ix valan icha tic: Ach in Diosal, tzin te q'uixvi d'ayach. Tzin somchaj chaanh. Maxtzac nachaj vuuj tas svutej valan in b'a d'ayach, yujto ix te ek' yib'anh co chucal. A co mul chi' ix q'uek'och d'a satchaanh."
        },
        {
            "number": "7",
            "text": "Atax d'a stiempoal eb' co mam quicham, masanto ticnaic, te ayonnhej och co k'ulan chucal. Yuj co chucal ix onh ak'jioch yed' eb' co reyal yed' eb' sacerdote d'a yol sk'ab' eb' sreyal juntzanhxo nación. Ix onh miljichamoc. Ix onh ik'jib'at d'a ch'oc chonhab'il. Ix elk'ajb'at tastac ay d'ayonh, te q'uixvelal ix onh ajcani, icha val caj ticnaic."
        },
        {
            "number": "8",
            "text": "Palta ticnaic jun, ach Jehová co Diosal, yuj a vach'k'olal, ix onh a col jayvanh onh ayonhek' tic. Yuj chi' syal co cajnajxi d'a sat lum luum to ic yaj tic. A ach ix ak'xi co tzalajk'olal, ix ak'anpax co junk'olal b'aj checab' caji."
        },
        {
            "number": "9",
            "text": "Vach'chom checab' caji, palta maj onh actejcanlaj. Ix a ch'ox a vach'k'olal d'ayonh d'a yichanh eb' sreyal Persia. Ix ak' co q'uinal yic ix co b'oanxiq'ue a cajnub' tic, yujto jub'ilemi. A ach tzonh a tanhvej d'a Judá yed' d'a Jerusalén tic."
        },
        {
            "number": "10",
            "text": "Axo ticnaic, ach co Diosal, ¿tas val vach' calan d'ayach, yujto toxo ix och co mul? Maj co k'anab'ajej a checnab'il,"
        },
        {
            "number": "11",
            "text": "aton a checnac yal eb' a checab', eb' tzach ak'an servil. A ach tic alnac d'ayonh to junelnhej te chuc sb'eyb'al juntzanh anima cajan d'a lum luum ol ak' quiquej, manh jantacoc chucal sk'ulej eb' d'a yol smacb'en."
        },
        {
            "number": "12",
            "text": "Alannacpaxi to max yal-laj cak'an yik'laj sb'a eb' ix quisil yed' eb' yuninal eb'. Max yalpax yik'lan sb'a eb' cuninal yed' eb' ix yisil eb', max yalpax co colvaj d'a eb'. Alannaccani tato max co k'ulej juntzanh chi', vach' ol aj yelk'och co chonhab' tic, ol cak'an tzalajb'oc co k'ool yuj a vach'k'olal, yic vach' scak'can lum luum tic smacb'enoc eb' quinhtilal d'a junelnhej."
        },
        {
            "number": "13",
            "text": "A val yuj co chucal ix och d'ayach, yuj chi' ix javi juntzanh yaelal tic d'a quib'anh, palta a ach tic, ach co Diosal, maj ak'och co yaelal icha tas smoj co chaani, quennhej yaelal chi' ix javi d'a quib'anh. Palta ix el val d'a a k'ool to pitzan jayvanhonhxo tic."
        },
        {
            "number": "14",
            "text": "Tato te chuc scutejxi co b'a d'ayach, tato squik'laj co b'a yed' juntzanh ch'oc animail te chuc sb'eyb'al chi', ol am te cot oval d'ayonh, ol onh a sataneli, masanto manhxa junoc onh ol onh canoc."
        },
        {
            "number": "15",
            "text": "Mamin Jehová, co Diosal ach a onh israel onh tic, te tojolnhej tzutej a b'a d'ayonh, yuj chi' ix to onh can jayvanhonhxo tic. Palta ina jantac co mul ix ochxi d'ayach, yuj chi' maxtzac co tek'b'ej co b'a coch d'a ichanh, xin chi d'a Jehová."
        }
    ]
}