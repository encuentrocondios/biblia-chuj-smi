{
    "chapter": "4",
    "verses": [
        {
            "number": "1",
            "text": "Ayic ix yab'an eb' ajk'ol yaj t'a eb' yic Judá yet' t'a eb' yic Benjamín to a eb' ix meltzajcot t'a Babilonia van sb'oanxiq'ue stemplo Jehová sDiosal eb',"
        },
        {
            "number": "2",
            "text": "ix k'och eb' t'a winhaj Zorobabel yet' t'a eb' yajal yaj t'a skal junjun makan eb'. Ix yalan eb' icha tik: --Comonoc scha e k'ool sco b'o jun munlajel tik eyed'oc, yujto tzonh ochpax ejmelal t'a e Diosal chi' icha ex tik. Atax yic onh ik'chajcot t'a tik yuj winhaj Esar-hadón sreyal Asiria, atax ta' onh och ijan cak'an co silab' t'a e Diosal chi', xchi eb'."
        },
        {
            "number": "3",
            "text": "Ix tak'vi winhaj Zorobabel yet' winhaj Jesúa yet' juntzanhxo eb' winh yajal yaj chi', ix yalan eb' winh icha tik: --Manh ol yal-laj junnhej ol co b'oxiq'ue scajnub' Jehová co Diosal tik eyed'oc. Ha onnhej israel onh tik ol co b'o'o, yujto icha chi' ix aj yalan winhaj Ciro sreyal Persia t'ayonh, xchi eb' winh."
        },
        {
            "number": "4",
            "text": "Palta ix och val ijan eb' ajk'ol chi' yak'an chab'axq'ue sk'ol eb', yic xivchaanh masanil eb' cajan t'a Judá chi' yic wach' maxtzac sb'oxiq'ue jun templo chi' eb'."
        },
        {
            "number": "5",
            "text": "Ix yak'an q'uen tumin eb' ajk'ol chi' t'a juntzanh eb' yajal ak'b'iloch yuj winh sreyal Persia t'a skal eb', yic smontaj eb', yic wach' scachoch vaan eb' israel chi' eb' t'a jun munlajel chi'. Ichanhej chi' ix yutej sb'a eb' ayic ayoch winhaj Ciro reyal t'a Persia, masanto ayic ix och winhaj Darío reyal."
        },
        {
            "number": "6",
            "text": "Ayic ix schaanpaxel yich winhaj Asuero yak'an reyal, ix ak'vipax queja eb' ajk'ol chi' t'a spatic eb' cajan t'a Judá yet' t'a Jerusalén."
        },
        {
            "number": "7",
            "text": "Anhejtona' ayic ayoch winhaj Artajerjes reyal t'a Persia, ix slajtiej sb'a winhaj Bislam, winhaj Mitrídates, winhaj Tabeel yet' pax juntzanhxo eb' winh yetb'eyum eb' winh. Ix stz'ib'ejb'at juntzanh lolonel eb' winh t'a winh rey chi'. Ha t'a ti' arameo ix tz'ib'chaj ch'anh uum chi'."
        },
        {
            "number": "8",
            "text": "Axo winhaj Rehum winh sat yajal eb' soldado yet' winhaj Simsai winh tz'ib'um, ix stz'ib'ejpaxb'at junxo carta eb' winh t'a winhaj rey Artajerjes chi'."
        },
        {
            "number": "9",
            "text": "Aton jun carta tik ix yak'b'at eb' winh chavanh chi' yet' eb' winh yajal yaj yet' eb' winh yet' eb' winh ay yopisio cotnac t'a Persia yet' eb' ik'b'ilcot t'a Erec, t'a Babilonia, t'a Susa, t'a yol smacb'en Elam"
        },
        {
            "number": "10",
            "text": "yet' t'a juntzanhxo nación. Aton eb' ik'b'ilcot t'a schonhab' yuj winhaj Asnapar, winh yak'nac yajalil t'a Asiria to niwan yelk'ochi. Ix ul ak'jican eb' yuj winh t'a chonhab' Samaria yet' t'a juntzanhxo chonhab' t'a stojolal b'aj tz'em k'u t'ha ha' Éufrates."
        },
        {
            "number": "11",
            "text": "Ix yalanb'at eb' winh icha tik: Mamin rey Artajerjes, a onh a checab' onh cajan onh t'a stojolal b'aj tz'em k'u t'ha ha' Éufrates, sco tz'ib'ej jun uum tik t'ayach:"
        },
        {
            "number": "12",
            "text": "Mamin rey, scalb'at t'ayach to a eb' judío ak'b'il meltzaj t'a yol a macb'en, ix javi eb' t'a Jerusalén tik. Van sb'oanxiq'ue jun chonhab' eb', jun pit yutejnac sb'a. Toxo ix syamoch eb' sb'oanxiq'ue smuroal, vanxo sb'oel yuj eb'."
        },
        {
            "number": "13",
            "text": "Mamin rey, scak'anpax ojtaquejeli, tato ol b'ochajxiq'ue jun chonhab' tik yet' smuroal, a juntzanh anima tik manhxo ol yak' q'uen tumin eb' syak'taxon t'ayach yet' q'uen tumin sk'anel eb' t'a eb' tzek' t'a a macb'en tik. Yuj chi' manhxo ol k'och q'uen tumin chi' t'ayach."
        },
        {
            "number": "14",
            "text": "Yujto a onh tik mamin rey, ayonh och ach cak'an servil, malaj co gana to icha chi' ol ach utajoc, yuj chi' scalb'at juntzanh tik t'ayach."
        },
        {
            "number": "15",
            "text": "Saychajocab' iljoc b'aj molb'ab'il tas tz'ib'ab'ilcan yuj eb' a mam icham. Ata' ol il yuj tas scalb'at tik, ol ojtacaneli to a jun chonhab' tik te chuk, ay smay eb' t'a juntzanhxo eb' rey yet' t'a juntzanhxo nación. Yuj schucal eb', ix satjiel schonhab' eb' tik."
        },
        {
            "number": "16",
            "text": "Yuj chi' mamin rey, scalb'at t'ayach, tato sb'ochajxiq'ue jun chonhab' tik yet' smuroal, manhxa alan ic t'a stojolal b'aj tz'em k'u t'ha ha' Éufrates tik, xchib'at eb' winh."
        },
        {
            "number": "17",
            "text": "Ixlajwi chi', ix yak'ancot spak slolonel eb' winh chi' winhaj rey Artajerjes chi' icha tik: Ach sat yajal Rehum yet' ach Simsai tz'ib'um yet' eb' winh ayoch eyed'oc t'a Samaria yet' t'a juntzanhxo chonhab' t'a stojolal b'aj tz'em k'u t'ha ha' Éufrates chi', svak' stzatzil e k'ool."
        },
        {
            "number": "18",
            "text": "Ha tas ix eyalcot t'ayin, wach' ix aj yavtaj vab'i."
        },
        {
            "number": "19",
            "text": "Ix in chec saychaj ilchajoc, icha ix eyala'. Ix ilchaji to a eb' anima cajan t'a Jerusalén chi', te pit ix yutejnhej sb'a eb' t'a eb' rey ek'nacxo."
        },
        {
            "number": "20",
            "text": "Ha t'a yic chi' ay eb' sreyal Jerusalén te tek'an, a eb' ix ak'an mandar t'a lum lum t'a stojolal b'aj tz'em k'u t'ha ha' Éufrates chi'. Ix yak' q'uen tumin eb' anima t'a eb' yuj stupan eb' b'aj cajan chi'."
        },
        {
            "number": "21",
            "text": "Yuj chi' alec t'a juntzanh vinac chi' to svanaj eb' smunlaji, mocab' b'ochajxiq'ue jun chonhab' chi', masanto a in ol vala'."
        },
        {
            "number": "22",
            "text": "Manh tonhejoc tzeyiloch jun chi' yic wach' max te ixtaxel yol in macb'en chi', xchicot winh rey chi'."
        },
        {
            "number": "23",
            "text": "Axo yic ix avtaj tas ix yalcot winhaj Artajerjes chi' t'a yichanh winhaj Rehum, winhaj Simsai yet' t'a yichanh eb' winh ajun yet' eb' winh, elanhchamel ix javi eb' winh t'a Jerusalén. Ix ul yak'an pural eb' judío eb' winh yoch vaan smunlaji."
        },
        {
            "number": "24",
            "text": "Yuj schucal eb' ajk'ol chi', ix och vaan sb'ochajxiq'ue scajnub' Dios t'a Jerusalén tik, masanto t'a schab'il ab'il yoch winhaj Darío reyal t'a Persia."
        }
    ]
}