{
    "chapter": "5",
    "verses": [
        {
            "number": "1",
            "text": "Ha eb' winh schecab' Jehová Dios, aton winhaj Hageo yet' winhaj Zacarías yuninal winhaj Iddo, ix och ijan eb' winh yalan t'a eb' aj Judá yet' t'a eb' aj Jerusalén, tas syal Jehová Dios t'a eb'."
        },
        {
            "number": "2",
            "text": "Yuj chi', ix och winhaj Zorobabel yuninal winhaj Salatiel yet' winhaj Jesúa yuninal winhaj Josadac t'a munlajel junelxo yic sb'ochajxiq'ue scajnub' Dios chi'. Ix och eb' winh schecab' Dios chi' yiptzitan eb'."
        },
        {
            "number": "3",
            "text": "Axo pax winhaj Tatnai yajal t'a stojolal b'aj tz'em k'u t'ha ha' Éufrates, winhaj Setar-boznai yet' eb' winh yetb'eyum sb'a yet' eb' winh, ix ulek' eb' winh yal icha tik: ¿Mach ix alan t'ayex yuj chi' tze b'oxiq'ue jun niwan pat tik, tzeyak'anoch ste'al?"
        },
        {
            "number": "4",
            "text": "¿Tastac sb'i eb' sb'oan jun niwan pat tik? xchi eb' winh."
        },
        {
            "number": "5",
            "text": "Palta ha Dios ix och val yet' eb' israel scuchb'an jun munlajel chi', yuj chi' maj cachjioch vaan eb' munlajvum yuj winh yajal chi' yet' eb' ajun yet'oc. Anhejto ix stz'ib'ejb'at juntzanh lolonel eb' winh t'a winhaj rey Darío, ix stanhvan eb' winh tas ol aj spacan winh."
        },
        {
            "number": "6",
            "text": "Aton scopiail tas ix stz'ib'ejb'at winhaj Tatnai, winhaj Setar-boznai yet' pax juntzanhxo eb' winh yetyajalil eb' winh t'a winhaj rey Darío chi'."
        },
        {
            "number": "7",
            "text": "Ix yalan eb' winh icha tik: Mamin rey, junk'olalocab' aji."
        },
        {
            "number": "8",
            "text": "Ha val jun tik scak' ojtaquejeli: Ix onh xid'ek' t'a Judá, ix quilani to van sb'ochajxi scajnub' jun Dios niwan yelk'ochi. Van yak'anoch q'uen nivac q'ueen eb' tzeyb'il t'ay yet' te te' tzek' pax t'a yib'anh q'ueen. Te yelk'olal smunlaj eb', vanxo sb'o yuj eb'."
        },
        {
            "number": "9",
            "text": "Ix co k'anb'ej t'a eb' scuchb'an munlajel chi' mach ix alani sb'oan jun munlajel chi' eb' yet' yak'anoch te te' chi' eb' t'ay."
        },
        {
            "number": "10",
            "text": "Ix co k'anb'ejpax cab'i tastac sb'i eb' scuchb'an eb' chi', yic sco tz'ib'anb'at t'ayach calani."
        },
        {
            "number": "11",
            "text": "Ix yalan eb' t'ayonh tob' tz'och eb' ejmelal t'a sDiosal satcha’anh yet' sat lum tik, yuj chi' van sb'oanxiq'ue jun spat chi' eb', jun sb'onac jun niwan rey t'a Israel t'a peca'."
        },
        {
            "number": "12",
            "text": "Ix yalan eb' to a eb' smam yicham eb' tzuntzannaccot yoval sk'ol sDiosal satcha’anh chi', yuj chi' a ak'annacoch eb' t'a yol sk'ab' winhaj Nabucodonosor sreyal Babilonia, yinhtilal eb' caldeo. Ha winh pojannac em jun pat chi', yik'annacb'at eb' anima winh t'a Babilonia chi'."
        },
        {
            "number": "13",
            "text": "Axob' t'a b'ab'el ab'il yoch winhaj Ciro reyal t'a Babilonia chi', ix ab' schecan winh b'ochajxiq'ue jun pat chi'."
        },
        {
            "number": "14",
            "text": "Anhejtona' yik'nac ab' b'at juntzanh yamk'ab' nab'a oro, nab'a plata ay t'a yol scajnub' Dios t'a Jerusalén winhaj Nabucodonosor chi'. Yak'annac och winh t'a yol stemplo sdiosal t'a Babilonia chi'. Axob' winhaj rey Ciro ix ak'an juntzanh yamk'ab' chi' t'a winhaj Sesbasar, winh ix yak'och winh yajalil t'a Jerusalén."
        },
        {
            "number": "15",
            "text": "Ix ab' yalan winh to syik'b'at juntzanh yamk'ab' chi' winh t'a Jerusalén chi' masanto yic sb'ochajxiq'ue scajnub' Dios chi' b'aj aytaxoni."
        },
        {
            "number": "16",
            "text": "Ayic ix k'och winhaj Sesbasar t'a Jerusalén chi', ix yak'anem yich stemplo Dios chi' winh. Atax ta' ix chael yich sb'ochajxi, palta manto b'oel-laj ticnaic."
        },
        {
            "number": "17",
            "text": "Ha ticnaic mamin rey, tato wach' skan jun tik t'ayach, saychajocab' ilchaj b'ajtac tz'ib'ab'il tastac yic eb' rey t'a spalacio eb' t'a Babilonia chi', tato yel to a winhaj rey Ciro chi' ix checan b'ochajxi stemplo Dios t'a Jerusalén chi', mato maay. Slajvi chi' tzalan cab'i tas tz'aj a naan t'a yib'anh jun tik, xchib'at eb' winh."
        }
    ]
}