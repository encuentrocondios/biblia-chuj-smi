{
    "chapter": "7",
    "verses": [
        {
            "number": "1",
            "text": "Ayic ayoch winhaj Artajerjes reyal t'a Persia, ay jun winh scuchan Esdras. Ha sb'i heb' smam yicham winh, aton tik: Vinhaj Seraías, winhaj Azarías, winhaj Hilcías, winhaj Salum, winhaj Sadoc, winhaj Ahitob, winhaj Amarías, winhaj Azarías, winhaj Meraiot, winhaj Zeraías, winhaj Uzi, winhaj Buqui, winhaj Abisúa, winhaj Finees, winhaj Eleazar yet' winhaj Aarón winh b'ab'el sacerdote."
        },
        {
            "number": "2",
            "text": "Ha winhaj Esdras chi', k'ayb'um winh t'a sk'ayb'ub'al Jehová sDiosal Israel, aton k'ayb'ub'al yak'nac Jehová t'a winhaj Moisés. Masanil tas ix sk'an winh, ix yak' winhaj rey Artajerjes chi' t'a winh, yujto a Jehová ayoch yet' winh. Ixlajwi chi' ix paxta winh t'a Babilonia."
        },
        {
            "number": "3",
            "text": "Ayic yuquil ab'il yoch winhaj Artajerjes chi' reyal, ix jawi winhaj Esdras chi' t'a Jerusalén tik yet' jun nhilanh heb' yetisraelal, aton heb' sacerdote, heb' lewita sb'itani yet' heb' stanhwan puerta yet' heb' smunlaj t'a templo."
        },
        {
            "number": "4",
            "text": "Ayoch Dios yet' winhaj Esdras chi', yuj chi' ix cot winh t'a Babilonia t'a b'ab'el k'u yic b'ab'el uj, t'a yuquil ab'il yoch winhaj Artajerjes chi' reyal. Ix jawi winh yet' heb' ajun yet'oc t'a Jerusalén tik t'a b'ab'el k'u yic yoil uj, anheja' t'a yuquil ab'il chi'."
        },
        {
            "number": "5",
            "text": "Te ayoch t'a spensar winhaj Esdras chi' sk'ayb'an wal sk'ayb'ub'al Dios, sb'eyb'alan winh yet' sk'ayb'anpax heb' yetisraelal winh t'a jun k'ayb'ub'al chi'."
        },
        {
            "number": "6",
            "text": "Aton scopiail schecnab'il winhaj rey Artajerjes tik ix yak' t'a winhaj sacerdote Esdras, k'ayb'um t'a sk'ayb'ub'al Jehová yet' schecnab'il ak'b'il t'a heb' yetisraelal:"
        },
        {
            "number": "7",
            "text": "Ha in Artajerjes in, yajal waj t'a juntzanhxo heb' rey, swak' stzatzil a k'ool ach Esdras, sacerdote ach, k'ayb'um ach pax t'a sk'ayb'ub'al sDiosal satcha’anh."
        },
        {
            "number": "8",
            "text": "Toxo ix walel t'a masanil heb' etisraelal, heb' sacerdote yet' heb' lewita ayek' t'a yol in macb'en tik, tato syal sk'ol heb' sb'at t'a Jerusalén chi' ed'oc, b'atocab' heb'."
        },
        {
            "number": "9",
            "text": "Ha in tik yet' ucwanh heb' tz'ak'an in razón, tzach cak'b'at ila' tas wal yaj Judá yet' Jerusalén chi', wan am sk'anab'ajan schecnab'il he Diosal ayek' t'a yol a k'ab' chi' heb'."
        },
        {
            "number": "10",
            "text": "Ha k'een plata yet' k'een oro tz'el t'a ko k'ool cak'anb'at t'ayach, ik'b'at k'een t'a he Diosal a ex israel ex chi', aton jun ay scajnub' t'a Jerusalén chi'."
        },
        {
            "number": "11",
            "text": "Tzik'anpaxb'at masanil k'een plata, k'een oro ix a cha t'a heb' anima t'a yol yic Babilonia yet' jantac tas tz'el t'a sk'ol heb' etisraelal yet' heb' sacerdote yak'an yuj scajnub' he Diosal chi'."
        },
        {
            "number": "12",
            "text": "Ha yet' k'een tumin chi' tza man nok' wacax, nok' ch'ac calnel, nok' yunetac calnel yet' juntzanhxo tastac tz'ak'ji yet' nok', aton ixim trigo, ixim cebada, wino yic tz'ak'ji juntzanh chi' silab'il t'a yib'anh altar t'a scajnub' he Diosal chi'."
        },
        {
            "number": "13",
            "text": "Axo jantacto k'een oro yet' k'een plata scani, ol xo eyila' tas b'aj wach' syal yoch k'een, icha syal tas snib'ej he Diosal chi'."
        },
        {
            "number": "14",
            "text": "Axo pax masanil yamk'ab' ix ak'ji t'ayach yic sk'anchaji yic tz'och ejmelal t'a scajnub' he Diosal chi', a ach wal lak'an tzak' t'a a Diosal t'a Jerusalén chi'."
        },
        {
            "number": "15",
            "text": "Yalnhej junocxo tas ay tz'och eyuuj t'a scajnub' he Diosal chi', syal he k'ananelta stojol t'a winh smolan k'een tumin t'a yol in macb'en."
        },
        {
            "number": "16",
            "text": "Ha in rey Artajerjes in tik swal t'a masanil heb' molum tumin t'a stojolal b'aj tz'em k'u t'ha ha' Éufrates: Masanil tas sk'an winhaj Esdras winh sacerdote, winh k'ayb'um pax t'a sk'ayb'ub'al sDiosal satcha’anh, elanhchamel tzeyak' t'a winh."
        },
        {
            "number": "17",
            "text": "Syal eyak'an 75 quintaloc k'een plata, 300 quintaloc ixim trigo, 550 galónoc wino, 550 galónoc aceite yet' jantac atz'am atz'am sk'an winh."
        },
        {
            "number": "18",
            "text": "Masanil tas sk'an sDiosal satcha’anh yuj scajnub', elanhchamelocab' tz'ak'chaji, yic wach' max cot yowal sk'ol t'a wib'anh yet' t'a yib'anh heb' wal wuninal yet' t'a yib'anh masanil in macb'en."
        },
        {
            "number": "19",
            "text": "Tzeyojtacaneli to max yal-laj he k'anan k'een tumin t'a heb' sacerdote, t'a heb' lewita sb'itani yet' t'a heb' tanhwum puerta yet' t'a heb' smunlaj t'a stemplo Dios chi', aton k'een syak' heb' t'ayin, ma juntzanhxo k'een mol tumin."
        },
        {
            "number": "20",
            "text": "Ha achxo pax tik ach Esdras, ato ha' a jelanil ak'b'il yuj a Diosal, ak'och heb' juez yet' heb' yajal. Ha heb' ol b'oan tas snib'ej heb' anima cajan t'a stojolal b'aj tz'em k'u t'ha ha' Éufrates chi'. Ha heb' tz'och yopisio chi', yowalil yojtac sk'ayb'ub'al a Diosal chi' heb', haxo heb' manh ojtannacoc jun, tza k'ayb'ej heb'."
        },
        {
            "number": "21",
            "text": "Axo mach max k'anab'ajan schecnab'il a Diosal chi' yet' in checnab'il a in rey in tik, elanhchamel tz'ak'jioch chamel t'a yib'anh, mato tz'ik'chajel t'a yol chonhab' chi', ma tz'ik'chajek' tastac ay t'ay, ma tz'ochcan t'a preso, xchi winh rey chi'."
        },
        {
            "number": "22",
            "text": "Ixlajwi chi', ix lesalwi winhaj Esdras icha tik: Alchajocab' wach' lolonel t'a Jehová ko Diosal, aton sDiosal heb' ko mam quicham, yujto ha' ix ak'an sna' winh rey chi' to niwan yelk'och scajnub' t'a Jerusalén."
        },
        {
            "number": "23",
            "text": "Yuj swach'k'olal Jehová, wach' in t'a yichanh winh rey chi' yet' t'a heb' tz'ak'an srazón winh yet' t'a sat masanil heb' niwac yajal ayoch yet' winh. Yuj scolwal Jehová ix in tek'b'ej in b'a in molb'an masanil heb' yajal yaj t'a junjun makan heb' wetisraelal, yic smeltzaj heb' wed'oc, xchi winhaj Esdras chi'."
        }
    ]
}