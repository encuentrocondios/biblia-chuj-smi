{
    "chapter": "26",
    "verses": [
        {
            "number": "1",
            "text": "Axo vinhaj rey Agripa chi' ix alan d'a vinhaj Pablo chi': --Syal alan ticnaic tas aji, xchi vinh. Ix yik'anchaanh sk'ab' vinhaj Pablo chi', ix och ijan vinh yalan icha tic:"
        },
        {
            "number": "2",
            "text": "--Ach rey Agripa, tzin te tzalaji yujto tzin a cha lolon d'a ichanh, yujto in gana sviq'uel jantacnhej tas ix yak'och eb' vetisraelal d'a vib'anh."
        },
        {
            "number": "3",
            "text": "Te vach' sval d'ayach, yujto ojtactaxon co ley a onh israel onh tic. Ojtac pax tas tz'ik'an co telan co b'a. Yuj chi' tzin k'an d'ayach to nivan tzutej a k'ol d'ayin yic tzab'an tas ol val d'ayach."
        },
        {
            "number": "4",
            "text": "A eb' vetisraelal smasanil, yojtactaxon eb' tas vutejnac in b'eyb'al d'a in chonhab' yed' d'a Jerusalén yictax ix in cotoch uninal."
        },
        {
            "number": "5",
            "text": "Tato ay sgana eb' syala', syal yalan eb' to ayxo tiempo fariseo in. A eb' fariseo chi' yelxo val sk'anab'ajej juntzanh b'eyb'al yic co k'ayb'ub'al eb'."
        },
        {
            "number": "6",
            "text": "Axo ticnaic, syak'och eb' d'a vib'anh yujnhej to svak'och yipoc in k'ol tas yalnaccan Dios ayic yak'annaccan sti' d'a eb' co mam quicham."
        },
        {
            "number": "7",
            "text": "A eb' quetisraelal slajchavil macanh, van stanhvan eb' yelk'och tas yalnaccan Dios chi'. Yuj chi' k'ual d'ak'val yak'anem sb'a eb' d'a Dios. Ach rey Agripa, yujnhej to tzin tanhvej yelk'och jun chi', yuj chi' syak'och eb' vetisraelal chi' d'a vib'anh ticnaic."
        },
        {
            "number": "8",
            "text": "A exxo tic, ¿tas yuj max eyak'och d'a e k'ool to a Dios tz'ak'an pitzvocxi eb' chamnac?"
        },
        {
            "number": "9",
            "text": "A in pensar d'a yalanhtaxo, to svak' chucal d'a eb' yic Jesús aj Nazaret. A in naani to te vach' svutej in b'a."
        },
        {
            "number": "10",
            "text": "Icha chi' vutejnac in b'a d'a Jerusalén. Ochnac vopisio yuj eb' vinh sat sacerdote, yuj chi' tzijtum eb' creyente vak'nacoch d'a preso. Ayic smak'jicham eb', tzin tak'vib'at d'a spatic eb'."
        },
        {
            "number": "11",
            "text": "Tzijtum el vak'nacoch syaelal eb' yic maxtzac yak'och Jesús eb' d'a sk'ool in naani. Icha chi' ek' vutejnac in b'a d'a yoltac spatil culto. Te nivan chichonnac in k'ol d'a eb'. Xid'nac in pax ek' d'a juntzanh chonhab' te najat, xid' vak'annacoch syaelal eb'."
        },
        {
            "number": "12",
            "text": "Yuj val in chichonk'olal chi', a junel b'at in d'a chonhab' Damasco. Yujto ay vopisio yuj eb' vinh sat sacerdote, yuj chi' schec in b'at eb' vinh."
        },
        {
            "number": "13",
            "text": "Palta ach rey sval d'ayach, tas aj in. Ayic van in b'ey d'a chimk'ualil, vilan scot copnaj jun saquilq'uinal d'a satchaanh. Ek'alto yoc d'a yoc k'u. Emul copnaj d'a vib'anh yed' d'a yib'anh eb' ajun ved'oc."
        },
        {
            "number": "14",
            "text": "Telvi onh d'a sat luum yuj jun saquilq'uinal chi' co masanil. Vab'an yavaj jun, yalan d'a ti' hebreo icha tic: Saulo, Saulo, ¿tas yuj tzin ixtej? Palta munil tzixtej a b'a icha junoc nok' vacax stek'vaj och d'a junoc te te' stecjioch d'ay, xchi d'ayin."
        },
        {
            "number": "15",
            "text": "Valan d'ay: Mamin, ¿mach ach? xin chi. Yuj chi', yalan Cajal Jesús d'ayin: A in ton tic, Jesús in. A in ton tzin ixtej."
        },
        {
            "number": "16",
            "text": "Palta q'ueanh vaan. Tzul in ch'ox in b'a d'ayach yic ol ach och in checab'oc, ol alanel yab'ixal tas ix il tic yed' jantacnhej tas toto ol in ch'ox ila'."
        },
        {
            "number": "17",
            "text": "A ticnaic, tzach in checb'at d'a eb' manh israeloc. Ol ach in colelta d'a yol sk'ab' eb' yed' d'a yol sk'ab' eb' etisraelal."
        },
        {
            "number": "18",
            "text": "Tzach in checb'at d'a eb' yic vach' ol javoc spensar eb', yic syactejcan jun sb'eyb'al eb' yic q'uik'alq'uinal, axo yoch eb' d'a jun saquilq'uinal yic Dios. Ol elcan eb' d'a yol sk'ab' vinh diablo, axo d'a yol sk'ab' Dios ol ochcan eb'. Ol in yak'och eb' d'a sk'ool yic vach' ol ak'joccan lajvoc smul eb'. Ichato chi' ol och eb' yetb'eyumoc eb' ayxo och yicoc Dios, yujnhej in yak'anoch eb' d'a sk'ool, xchi Jesús d'ayin."
        },
        {
            "number": "19",
            "text": "Yuj val chi', ach rey Agripa, in k'anab'ajej tas ul yalcan Jesús chi' d'ayin, ayic scot d'a satchaanh ul sch'oxan sb'a."
        },
        {
            "number": "20",
            "text": "Yuj chi' a d'a Damasco chi' in b'ab'laj alejel slolonel Dios. Slajvi chi' ek' valanel d'a Jerusalén yed' d'a masanil yol yic Judea, svalanpax d'a eb' manh israeloc to sna sb'a eb', syak'anpaxoch spensar eb' d'a Dios. Svalan pax d'a eb' to yovalil vach' syutej sb'eyb'al eb', yic vach' scheclaji to yel sna sb'a eb'."
        },
        {
            "number": "21",
            "text": "Yujto ix valel juntzanh chi', yuj chi' ix in syam eb' israel d'a yol yamaq'uil stemplo Dios. Ix yak'lan eb' in smilanchamoc."
        },
        {
            "number": "22",
            "text": "Palta a Dios ix colvaj ved'oc. Yuj chi' te tek'an ix vutej in b'a. Anhejtona' pax ticnaic, tek'an svutej in b'a valanel slolonel Dios d'a masanil anima. Sval d'a eb' nivan yelk'ochi, sval pax d'a eb' malaj yelk'ochi. A eb' schecab' Dios d'a peca' yed' vinhaj Moisés, ayocto stz'ib'annaccan eb' tastac ol javoc. Anhej juntzanh chi' tzek' valeli."
        },
        {
            "number": "23",
            "text": "Svalaneli to a Cristo yovalil ix yab' syail, ix chami. Ix lajvi chi', axo ix b'ab'laj pitzvixi d'a scal eb' chamnac yic syalanel yab'ixal colnab'il d'a eb' quetchonhab' yed' d'a eb' anima smasanil, xchi vinhaj Pablo chi'."
        },
        {
            "number": "24",
            "text": "Ayic van yalan juntzanh chi' vinhaj Pablo chi', axo vinhaj Festo chi' ix q'ue jucnaj vinh, ix yalan vinh d'a vinh: --Pablo, tecan to ay tas tz'ixtan yol a jolom. Manh jantacoc tas a k'ayb'ejnac, yuj chi' a' ix q'ue d'a a jolom, xchi vinh d'a vinh."
        },
        {
            "number": "25",
            "text": "Palta ix tak'vi vinhaj Pablo chi': --Ach vajalil Festo, malaj tas tz'ixtan yol in jolom. A juntzanh lolonel sval tic d'ayex, te yel, te nivan yelk'ochi."
        },
        {
            "number": "26",
            "text": "Axo vinhaj rey Agripa tic, yojtactaxon juntzanh tic vinh sik'lab'il. Yuj chi', tek'an val svutej in b'a valan juntzanh tic d'a yichanh vinh. A juntzanh sval tic, manh k'ub'eltacoc yaji, yojtacnhej eb' anima smasanil. Yuj chi' vojtac to yojtac pax vinh rey tic."
        },
        {
            "number": "27",
            "text": "A achxo tic ach rey Agripa, ¿tzam ak'och d'a a k'ool tas yalnaccan eb' schecab' Dios d'a peca'? Vojtac to tzak'och d'a a k'ool, xchi vinhaj Pablo chi'."
        },
        {
            "number": "28",
            "text": "Yuj chi' ix tak'vi vinh rey chi' d'a vinh: --¿Tom yujnhej jab' tzal tic tzin och cristianoal tza na'a? xchi vinh."
        },
        {
            "number": "29",
            "text": "Yuj chi', ix yalan vinhaj Pablo chi': --Vach'chom yujnhej jab' ix val tic d'ayach, mato yujto tzijtumto tas ol eyab'i, comonoc tz'el d'a sk'ool Dios to icha ix in aj tic icha pax chi' tzach aj yed' jantac eb' ix ab'an tas ix val tic, palta max ex tzek'chajlaj d'a q'uen cadena icha vaj tic, xchi vinhaj Pablo chi' d'a eb'."
        },
        {
            "number": "30",
            "text": "Ix lajvi yalan juntzanh chi' vinh, ix q'ue linhan vinh rey chi' yed' ix Berenice. Anhejtona' ix q'uepax linhan vinhaj Festo yed' jantacnhej eb' ayek' chi' ta'."
        },
        {
            "number": "31",
            "text": "Ix sb'esanel sb'a eb', yic smol alej eb' tas ol aj jun chi'. Ix yalan eb': --Manh smojoc scham jun vinh tic, yujto malaj jab'oc smul vinh, anhejtona' manh smojoc ayoch vinh d'a preso tic, xchi eb' vinh."
        },
        {
            "number": "32",
            "text": "Ix yalan vinhaj Agripa d'a vinhaj Festo chi': --Syal cak'anel vinh d'a libre ticnaic, ichocta' maj sk'anb'at sb'a vinh d'a vinh cajal d'a Roma chi', xchi vinh."
        }
    ]
}