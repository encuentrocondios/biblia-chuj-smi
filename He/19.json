{
    "chapter": "19",
    "verses": [
        {
            "number": "1",
            "text": "Ayic ayek' winhaj Apolos t'a Corinto, ix ek' winhaj Pablo t'a juntzanh chonhab' ay t'a tzalquixtac. Ixlajwi chi', ix k'och winh t'a chonhab' Éfeso. Ata' ix yil-lajel sb'a winh yet' juntzanh eb' creyente."
        },
        {
            "number": "2",
            "text": "Ix sk'anb'an winh t'a eb': --¿Ix am e cha Yespíritu Dios ayic ix eyak'anoch Cristo t'a e k'ool? xchi winh t'a eb'. --Maay, manta b'aj ix cab'i tato ay Yespíritu Dios chi', xchi eb'."
        },
        {
            "number": "3",
            "text": "--Palta ayic ix ex ak'ji bautizar, ¿tas yaj jun bautismo ix e cha chi'? xchi winh t'a eb'. --Aton jun bautismo yic winhaj Juan ix co cha'a, xchi eb' t'a winh."
        },
        {
            "number": "4",
            "text": "Yuj chi', ix yalxi winh t'a eb': --Ha sbautismo winhaj Juan chi', ha' sch'oxaneli to sna sb'a eb' anima t'a smul. Palta yalnac winh t'a eb' to ay jun tzak'anto sja yuj winh. Yovalil ha t'a jun chi' syak'och spensar eb'. Ha jun ix yal winh chi', a Jesús, xchi winhaj Pablo chi' t'a eb'."
        },
        {
            "number": "5",
            "text": "Ayic ix yab'an juntzanh chi' eb', ix ak'ji bautizar eb' t'a sb'i Cajal Jesús."
        },
        {
            "number": "6",
            "text": "Ixlajwi chi', ix yak'anek' sk'ab' winhaj Pablo chi' t'a sjolom junjun eb'. Ichato chi' ix ochcan Yespíritu Dios t'a eb'. Ix lolon eb' t'a juntzanh ch'occh'oc ti'al, ix yalanel juntzanh lolonel ix ak'ji yal eb' yuj Dios."
        },
        {
            "number": "7",
            "text": "Ha eb' ix ak'anoch t'a sk'ool chi', ay am lajchavanhoc eb'."
        },
        {
            "number": "8",
            "text": "Oxe' ujal xid' yalel slolonel Dios winhaj Pablo chi' t'a yol spatil culto t'a chonhab' Éfeso chi'. Malaj junok mach b'aj ix xiv winh yalanel t'a eb' ayek' chi' ta'. Ix yak'lej winh yak'an nachajel yuj eb' sik'lab'il tas tz'aj yoch eb' t'a yol sk'ab' Dios."
        },
        {
            "number": "9",
            "text": "Palta ay juntzanh eb' te pit t'a skal eb' chi'. Junelnhej malaj sgana eb' syak'och t'a sk'ool. Ix laj ek' eb' yal t'a eb' anima to chuk jun k'ayb'ub'al yic eb' creyente chi'. Yuj chi' ix yiq'uel sb'a winhaj Pablo chi' t'a skal eb'. Ix yik'anb'at eb' creyente chi' winh t'a jun escuela yic jun winh scuch Tirano. Axo ta' ix yalel slolonel Dios winh t'a skal eb' t'a junjun k'u."
        },
        {
            "number": "10",
            "text": "Chab' ab'il ix sk'ulej eb' icha chi'. Yuj chi', ix laj yab' yab'ixal Cajal Jesús masanil eb' israel yet' eb' manh israeloc ay t'a yol yic Asia chi'."
        },
        {
            "number": "11",
            "text": "Axo Dios ix och yet' winhaj Pablo chi', yic sb'oan juntzanh milagro winh te satub'tac."
        },
        {
            "number": "12",
            "text": "Ay eb' ix ik'ancot spayu' yet' spichul, ix sucanek' eb' t'a snivanil winh, slajvi chi' haxo t'a snivanil eb' penaay sb'at suquek' eb'. Icha chi' tz'aj sb'oxican sk'ool eb'. Ay pax eb' winh enemigo ix el t'a eb' anima chi' yuj winh."
        },
        {
            "number": "13",
            "text": "Palta ay jayvanh eb' israel scomon b'eyeq'ui. Ix yak'lej eb' yik'anel eb' enemigo t'a eb' anima. Ix yak'lej eb' yik'anel eb' t'a sb'i Cajal Jesús. Yuj chi' ix scomon alej eb' t'a eb' enemigo chi': --Ha t'a sb'i Jesús, skal t'ayex, elanhec. Ha Jesús chi', aton jun tzek' yalel yab'ixal winhaj Pablo, xchi eb'."
        },
        {
            "number": "14",
            "text": "Sk'ulej pax jun tik ucvanh eb' yuninal jun winh israel scuch Esceva winh sat sacerdote. Ix yak'lej eb' yik'anel jun enemigo."
        },
        {
            "number": "15",
            "text": "Axo ix tak'vi jun enemigo chi' t'a eb': --Vojtac Jesús chi'. Toxo ix vab'paxi mach jun winh tzeyal Pabloal chi'. Palta a exxo tik, ¿mach ex? xchi."
        },
        {
            "number": "16",
            "text": "Axo winh b'aj ayoch jun enemigo chi', ix cot jucnaj winh t'a eb'. Ix ak'ji ganar eb' smasanil yuj winh. Te ya' ix ek' eb' yuj winh. Tzijtum b'aj ix lajvi eb'. Ix quichjiel sk'apac eb' yuj winh, yuj chi' b'eranel eb' ix elta lemnaj eb' t'a jun pat chi'."
        },
        {
            "number": "17",
            "text": "Axo eb' aj Éfeso chi' smasanil, eb' israel yet' eb' manh israeloc, ix laj yab' specal jun chi' eb'. Yuj chi' ix te xiv eb' smasanil. Ix yalan wach' lolonel eb' t'a Cajal Jesús."
        },
        {
            "number": "18",
            "text": "Anhejtona', tzijtum eb' ayoch Cristo t'a sk'ool ix laj k'ochi. Ix yalanq'ueta jantacnhej juntzanh chukal ix laj sk'ulej eb'."
        },
        {
            "number": "19",
            "text": "Te tzijtum eb' yak'nacoch sb'a ajb'aalil ix och creyenteal. Ix yik'cot juntzanh yumal b'aj sk'ayb'ej jun ajb'aalil chi' eb'. Ix snhusantz'a juntzanh chi' eb' t'a yichanh eb' anima smasanil. Ayic ix sb'isan stojol juntzanh ch'anh uum chi' eb', ix elk'och am t'a junok 50,000 dracma."
        },
        {
            "number": "20",
            "text": "Ix te pucaxel slolonel Dios, tzijtum pax eb' anima ix ak'anoch t'a sk'ool. Icha chi' ix aj scheclajeli to te niwan spoder slolonel chi'."
        },
        {
            "number": "21",
            "text": "Ixlajwi juntzanh chi', ix snaan winhaj Pablo chi' to tzek' winh t'a yol yic Macedonia yet' t'a yol yic Acaya, haxo sk'och winh chi' t'a Jerusalén. Ix yalan winh: --Ol lajvoc chi', yowalil ol in k'och t'a Roma, xchi winh."
        },
        {
            "number": "22",
            "text": "Yuj chi' ix schec b'ab'laj chavanh eb' schecab' winh t'a Macedonia chi', aton winhaj Timoteo yet' winhaj Erasto. Palta haxo winhaj Pablo chi', najtiltacto ix kan winh t'a yol yic Asia chi'."
        },
        {
            "number": "23",
            "text": "Axo t'a jun pekti’ chi', ix te q'ue nhilnaj eb' anima scot yoval yuj sk'ayb'ub'al Cajal Jesús."
        },
        {
            "number": "24",
            "text": "Ay jun winh b'oum plata scuch Demetrio. Ha juntzanh yechel stemplo jun sdiosal eb' scuchan Diana sb'o winh. Ix jun sdiosal eb' chi'. Ha eb' sb'oan juntzanh yechel chi', niwan tumin syak' ganar eb' t'a spatic."
        },
        {
            "number": "25",
            "text": "Ha winh ix molb'an jantacnhej eb' sb'oan juntzanh yechel chi' yet' juntzanhxo eb' lajan yopisio yet' winh. Ix yalan winh t'a eb': --Ex vetmunlajvumal, eyojtac jantac co tumin scak' ganar t'a jun copisio tik."
        },
        {
            "number": "26",
            "text": "Palta ina tzeyila', tzeyab'anpaxi, tas van sk'ulan winhaj Pablo. Syalan winh to a juntzanh dios b'ob'il yuj anima, manh diosoc. Tzijtum anima ix yak' sk'ool winh. Manhocnhej t'a chonhab' Éfeso tik, palta quenxonhej maj ak'joc sk'ool masanil eb' ay t'a yol yic Asia tik yuj winh."
        },
        {
            "number": "27",
            "text": "Te ay smay jun tik. Tecan manhxo ol b'atlaj co chonh yuj. Axo pax co diosal Diana, tecan manhxalaj ol elk'och stemplo t'a yichanh eb' anima. Ha jun co diosal tik, te niwan yelk'och t'a yichanh eb' anima smasanil t'a Asia tik yet' t'a smasanil yol yib'anhk’inal. Palta haxo ticnaic ay smay, tecan ol lajvoquel yopisio t'a yichanh eb', xchi winh."
        },
        {
            "number": "28",
            "text": "Axo ix yab'an juntzanh chi' eb', ix te cot yoval eb', ix avaj chaanh eb': --Te niwan yelk'och ix co diosal Diana a onh aj Éfeso onh tik, xchi eb'."
        },
        {
            "number": "29",
            "text": "Axo eb' chonhab' chi' smasanil, ix te q'ue somnaj eb' scot yoval. Ix syaman winhaj Gayo eb' yet' winhaj Aristarco. Ha chavanh eb' winh chi', aj Macedonia eb' winh, ajun eb' winh ix k'och yet' winhaj Pablo t'a Éfeso chi'. Ix ik'jib'at eb' winh schavanhil t'a jun lugar b'aj smolb'ej sb'a eb' anima."
        },
        {
            "number": "30",
            "text": "Axo winhaj Pablo chi', sgana winh sb'at yal t'a eb' anima chi', palta maj chajib'atlaj winh yuj eb' creyente."
        },
        {
            "number": "31",
            "text": "Ay pax jayvanh eb' winh yajal yaj t'a Asia chi' wach' yak'an yet' winhaj Pablo chi'. Ix schecan aljoc eb' winh t'a winh to max b'at sch'ox sb'a winh t'a eb' anima chi'."
        },
        {
            "number": "32",
            "text": "Axo eb' anima ix smolb'ej sb'a chi', ch'occh'oc ix laj yalq'ue junjun eb', yujto tonhej ix laj q'ue somnaj eb' yalani. Ek'to nanhal eb' manh ojtannacoc tas yuj smolb'ej sb'a eb'."
        },
        {
            "number": "33",
            "text": "Palta ay jun winh scuch Alejandro, a winh ix ik'jib'at t'a yichanh eb' anima chi' yuj eb' yetisraelal. Ix alchaj t'a winh tas yuj molanek' eb' anima chi'. Ixlajwi chi', ix yik'anchaanh sk'ab' winh t'a eb', yic wach' numan tz'aj eb', yujto sgana winh scol sb'a yet' eb' yetisraelal."
        },
        {
            "number": "34",
            "text": "Palta ayic ix yilan eb' anima chi' to israel winh, yuj chi' ix te wach' q'ue yav eb' smasanil. Ay am chab'oc hora ix avajq'ue eb', ix yalan eb' icha tik: --Te niwan yelk'och ix co diosal Diana a onh aj Éfeso onh tik, xchi eb'."
        },
        {
            "number": "35",
            "text": "Axo winh secretarioal chonhab' chi', k'ojank'olal ix smontej eb' winh yic wach' numan tz'aj eb'. Ixlajwi chi', ix yalan winh t'a eb': --Ex vetchonhab', masanil anima ojtannac to a onh aj Éfeso onh tik ay copisio co tanhvan jun stemplo co diosal Diana niwan yelk'ochi yet' jun yechel ix cotnac t'a satcha’anh."
        },
        {
            "number": "36",
            "text": "Malaj junok mach syal yalani to es juntzanh swal tik. Yuj chi' numan tzex aji. Naec val sik'lab'il, yic wach' malaj junok tas tze comon k'ulej."
        },
        {
            "number": "37",
            "text": "Yujto a eb' ix eyik'cot tik, malaj junok chukal ix sk'ulej eb' t'a spatic co diosal. Max b'uchvaj pax eb' t'a ix."
        },
        {
            "number": "38",
            "text": "Ha winhaj Demetrio yet' eb' yetb'eyum, tato sgana eb' syak'och t'a yib'anh junok mach, syal sb'at eb' t'a juzgado, b'at yalan eb' t'a winh juez. Syal b'at yalan sb'a eb' t'a eb' winh yajal chi'."
        },
        {
            "number": "39",
            "text": "Tato ay junocxo tas e gana, syal tze k'umlaj e b'a yet' eb' winh yajal chi', tze b'oan yaj ta'."
        },
        {
            "number": "40",
            "text": "Yujto te ay smay jun tas sco k'ulej tik, syal snaan eb' winh yajal to a yet' eb' winh van cak'an oval. Tato sk'anb'ej eb' t'ayonh: ¿Tas yuj ix ex q'ue b'ulnaj eyak'an oval? tato xchi eb' winh, max yal-laj co colan co b'a calan junok tas t'a eb' winh, xchi winh t'a eb'."
        },
        {
            "number": "41",
            "text": "Ixlajwi yalan juntzanh chi' winh secretario chi', ix schecan pax eb' anima chi' winh smasanil t'a spat."
        }
    ]
}