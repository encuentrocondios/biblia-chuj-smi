{
    "chapter": "18",
    "verses": [
        {
            "number": "1",
            "text": "Ixlajwi slolon winhaj Pablo t'a Areópago chi', ix elxi winh t'a chonhab' Atenas chi', haxo t'a chonhab' Corinto ix k'och winh."
        },
        {
            "number": "2",
            "text": "Ata' ay jun winh israel scuch Aquila. Ha t'a yol yic Ponto aljinac winh. Axo ix yetb'eyum winh, Priscila sb'i ix. Ek'nac winh t'a yol yic Italia yet' ix yetb'eyum chi', palta a winh yajal scuchan Claudio, a winh pechjinaquel jantac eb' israel ayek' t'a chonhab' Roma t'a yol yic Italia chi'. Yuj chi' ix elxi eb' ta', ix k'ochcan eb' t'a Corinto chi'. Axo winhaj Pablo ix k'och t'a spat eb'."
        },
        {
            "number": "3",
            "text": "Ata' ix kan winh yet' eb' yujto lajan smunlajel winh yet' eb' schavanhil. Ha juntzanh mantiado sb'o eb', yuj chi' junnhej ix munlaj winh yet' eb' ta'."
        },
        {
            "number": "4",
            "text": "Axo t'a junjun sk'ual ik'oj ip, sb'at winhaj Pablo chi' yalel yab'ixal Jesús t'a skal eb', syak'an winh yojtaquejel eb' israel yet' eb' manh israeloc yic syak'och eb' t'a sk'ool."
        },
        {
            "number": "5",
            "text": "Axo winhaj Silas yet' winhaj Timoteo, ix cotxi eb' winh t'a yol yic Macedonia. Ayic ix k'och eb' winh t'a Corinto chi', a winhaj Pablo, axonhej slolonel Dios ix yalel winh. Ix ste ak'an val winh yojtaquejel eb' israel to a Jesús aton Cristo, jun tanhvab'iltaxon sja yuj eb'."
        },
        {
            "number": "6",
            "text": "Palta tonhej ix cot yoval eb' t'a winh. Ix laj te b'uchvaj eb'. Yuj chi' ix stzicub'tanhej spichul winh yil eb', yic sch'oxanel winh to manhxalaj yalan yic winh t'a eb'. Ix yalancan winh t'a eb' icha tik: --Ha ex tik, munil tzeyik'cot eyaelal t'a eyib'anh t'a junelnhej. Ha in xo tik manhxa valan wik t'ayex. Ha ticnaic ol in b'at valel t'a eb' manh israeloc, xchi winh t'a eb'."
        },
        {
            "number": "7",
            "text": "Ixlajwi chi' ix elta winh b'aj tz'och culto chi', ix b'at winh t'a spat jun winh scuch Ticio Justo. Ha jun winh chi' syak' val och Dios winh t'a sk'ool. Ha spat winh ha t'a stz'ey spatil culto chi' ay."
        },
        {
            "number": "8",
            "text": "Ay jun winh scuch Crispo cuchb'um yaj t'a culto. Ix yak'och Cajal Jesús winh t'a sk'ool yet' jantac eb' junnhej yaj yet' winh t'a yol spat. Tzijtum eb' aj Corinto chi' ayic ix yab'an slolonel Dios eb', ix yak'och eb' t'a sk'ool, ix ak'jipax bautizar eb'."
        },
        {
            "number": "9",
            "text": "Axo t'a jun ak'val, icha vayich ix yutej Cajal Jesús yalan t'a winhaj Pablo chi': --Manh ach xivoc. Manh ach och vaan alanel in lolonel,"
        },
        {
            "number": "10",
            "text": "yujto ay in ek' ed'oc. Malaj junok mach ol yal scot jucnaj t'ayach, yujto tzijtum mach sik'b'iltaxonel vuuj t'a jun chonhab' tik, xchi t'a winh."
        },
        {
            "number": "11",
            "text": "Yuj chi' nanhal schab'il ab'il ix aj winh t'a Corinto chi'. Ix sk'ayb'an eb' anima winh t'a slolonel Dios ta'."
        },
        {
            "number": "12",
            "text": "Ayic ayoch winhaj Galión yajalil t'a yol yic Acaya, ix slajtiej sb'a eb' israel t'a spatic winhaj Pablo chi', ix syaman winh eb', ix yik'anb'at winh eb' t'a yichanh winh yajal."
        },
        {
            "number": "13",
            "text": "Ix yalan eb' t'a winh yajal chi': --Ha jun winh tik tzek' ak'an sk'ool eb' anima, yic wach' nivanoc syal sb'a eb' d'ha Dios, palta manh ichaoc yaj ley, xchi eb'."
        },
        {
            "number": "14",
            "text": "Vanxo val yalan yic winhaj Pablo chi', palta ix yalan winhaj Galión chi' t'a eb' israel chi': --Manh ex avajochta t'ayin. Q'uinaloc ay junok chukal sk'ulej winh tik, mato ay junok smul winh te chuk t'a yichanh ley, tato icha chi' tzam in cha vab' tas tzeyala'."
        },
        {
            "number": "15",
            "text": "Palta ina tonhej e gana tzeyak' oval yuj juntzanh lolonel syal winh, yuj juntzanh mach tz'ak'an b'inaj winh yet' pax yuj e ley. Yuj chi' ixiquec, b'at b'oec yaj jun tik e ch'ocoj. Xal in tik, max yal in k'ol tzin b'o juntzanh tik, xchi winh t'a eb'."
        },
        {
            "number": "16",
            "text": "Ixlajwi yalan juntzanh chi' winh, ix spechanelta eb' winh t'a yol sdespacho chi'."
        },
        {
            "number": "17",
            "text": "Axo winhaj Sóstenes ix syam eb', aton jun winh scuchb'an eb' t'a culto. Ix smak'an winh eb' t'a sti' sdespacho winh yajal chi'. Palta tonhej ix och q'uelan winh yajal chi', malaj jab'oc tas ix yal winh t'a eb'."
        },
        {
            "number": "18",
            "text": "Axo winhaj Pablo chi', nivanto tiempo ix ek' winh t'a Corinto chi'. Ixlajwi chi' ix yalancan quil co b'a winh t'a eb' creyente chi'. Ix b'at ix Priscila yet' winhaj Aquila yet' winh. Ix k'och eb' t'a chonhab' Cencrea. Axo ta' ix och eb' t'a yol jun barco van sb'at t'a Siria. Ayic manto och eb' t'a yol barco chi', ix joxchajcanel winhaj Pablo chi' ta'. Ha jun chi' yechel yaji to ay jun sti' winh ix yak' d'ha Dios."
        },
        {
            "number": "19",
            "text": "Axo ix k'och eb' t'a chonhab' Éfeso b'aj ix kan ix Priscila yet' winhaj Aquila chi', ix b'at winhaj Pablo chi' t'a spatil culto. Axo ta' ix lolon winh yet' eb' yetisraelal."
        },
        {
            "number": "20",
            "text": "Ix sk'an val eb' t'a winh to skan jayeoc k'ual winh yet' eb', palta maj yal-laj sk'ol winh."
        },
        {
            "number": "21",
            "text": "Axo yic van yalancan quil co b'a winh t'a eb', ix yalan winh: --Tato ol el t'a sk'ol Dios, ol in ek' t'ayex junelxo, xchican winh t'a eb'. Ixlajwi chi', ix b'atxi winh t'a yol te' barco."
        },
        {
            "number": "22",
            "text": "Ix k'och winh t'a chonhab' Cesarea. Ixlajwi chi', ix elxi winh ta'. Ix q'ue winh t'a Jerusalén b'at sk'umej eb' creyente. Ixlajwi yek' winh ta', ix em winh t'a chonhab' Antioquía."
        },
        {
            "number": "23",
            "text": "Ata' ix ek' jun pekti’ winh. Ixlajwi chi' ix b'atxi winh. Ix ek' winh t'a junjun chonhab' t'a yol yic Galacia yet' t'a yol yic Frigia. Ix laj ek' yak'kan stek'anil eb' creyente winh b'aj ix laj eq'ui."
        },
        {
            "number": "24",
            "text": "Axo t'a jun pekti’ chi', ay jun winh israel scuchan Apolos. Aj chonhab' Alejandría winh, ix k'och winh t'a chonhab' Éfeso. Te wach' ix yutej winh yalaneli, yujto yojtac val slolonel Dios tz'ib'ab'ilcani."
        },
        {
            "number": "25",
            "text": "k'ayb'ab'il winh t'a sk'ayb'ub'al Jesús. Ix yal val el wach' ab'ix winh t'a smasanil sk'ool. Te wach' ix yutej winh yalanel yab'ixal Jesús chi', wach'chom anhejanto juntzanh sk'ayb'ub'al winhaj Juan, winh ak'annac bautizar yojtac winh."
        },
        {
            "number": "26",
            "text": "Axo junel, ix b'at yalel slolonel Dios winh t'a yol spatil culto. Te tek'an ix yutej sb'a winh yalaneli. Axo yic ix yab'an ix Priscila yet' winhaj Aquila, ix yik'anb'at winh eb' yet'oc. Ix swach' k'ayb'an winh eb' t'a sk'ayb'ub'al Dios."
        },
        {
            "number": "27",
            "text": "Ixlajwi chi', ix el t'a sk'ool winhaj Apolos chi' sb'at t'a yol yic Acaya. Yuj chi', haxo eb' creyente ix kolwaj yet' winh. Ix stz'ib'an jun carta eb', yic syik'b'at winh t'a eb' creyente, yic wach' schaji winh yuj eb' sk'ochi. Ayic ix k'och winh ta', a eb' yak'nacoch Jesús t'a sk'ool yuj swach'k'olal Dios, ix te cuchb'aj eb' yuj winh."
        },
        {
            "number": "28",
            "text": "Ix yak' val yip winh sch'oxaneli to yelk'olal satnac sk'ool eb' israel. Ha slolonel Dios tz'ib'ab'ilcani, ha' ix yak'lab'ej winh yalan t'a eb' anima yic wach' snachajel yuj eb' to a Jesús aton Cristo, jun tanhvab'iltaxon sja yuj eb'."
        }
    ]
}