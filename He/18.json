{
    "chapter": "18",
    "verses": [
        {
            "number": "1",
            "text": "Ixlajwi slolon winhaj Pablo t'a Areópago chi', ix elxi winh t'a chonhab' Atenas chi', haxo t'a chonhab' Corinto ix k'och winh."
        },
        {
            "number": "2",
            "text": "Ata' ay jun winh israel scuch Aquila. Ha t'a yol yic Ponto aljinac winh. Axo ix yetb'eyum winh, Priscila sb'i ix. Ek'nac winh t'a yol yic Italia yet' ix yetb'eyum chi', palta a winh yajal scuchan Claudio, a winh pechjinaquel jantac heb' israel ayek' t'a chonhab' Roma t'a yol yic Italia chi'. Yuj chi' ix elxi heb' ta', ix k'ochcan heb' t'a Corinto chi'. Axo winhaj Pablo ix k'och t'a spat heb'."
        },
        {
            "number": "3",
            "text": "Ata' ix kan winh yet' heb' yujto lajan smunlajel winh yet' heb' schawanhil. Ha juntzanh mantiado sb'o heb', yuj chi' junnhej ix munlaj winh yet' heb' ta'."
        },
        {
            "number": "4",
            "text": "Axo t'a junjun sk'ual ik'oj ip, sb'at winhaj Pablo chi' yalel yab'ixal Jesús t'a skal heb', syak'an winh yojtaquejel heb' israel yet' heb' manh israelok yic syak'och heb' t'a sk'ool."
        },
        {
            "number": "5",
            "text": "Axo winhaj Silas yet' winhaj Timoteo, ix cotxi heb' winh t'a yol yic Macedonia. Ayic ix k'och heb' winh t'a Corinto chi', a winhaj Pablo, axonhej slolonel Dios ix yalel winh. Ix ste ak'an wal winh yojtaquejel heb' israel to a Jesús aton Cristo, jun tanhwab'iltaxon sja yuj heb'."
        },
        {
            "number": "6",
            "text": "Palta tonhej ix cot yowal heb' t'a winh. Ix laj te b'uchwaj heb'. Yuj chi' ix stzicub'tanhej spichul winh yil heb', yic sch'oxanel winh to manhxalaj yalan yic winh t'a heb'. Ix yalancan winh t'a heb' icha tik: --Ha ex tik, munil tzeyik'cot eyaelal t'a eyib'anh t'a junelnhej. Ha in xo tik manhxa walan wik t'ayex. Ha ticnaik ol in b'at walel t'a heb' manh israelok, xchi winh t'a heb'."
        },
        {
            "number": "7",
            "text": "Ixlajwi chi' ix elta winh b'aj tz'och culto chi', ix b'at winh t'a spat jun winh scuch Ticio Justo. Ha jun winh chi' syak' wal och Dios winh t'a sk'ool. Ha spat winh ha t'a stz'ey spatil culto chi' ay."
        },
        {
            "number": "8",
            "text": "Ay jun winh scuch Crispo cuchb'um yaj t'a culto. Ix yak'och Kajal Jesús winh t'a sk'ool yet' jantac heb' junnhej yaj yet' winh t'a yol spat. Tzijtum heb' aj Corinto chi' ayic ix yab'an slolonel Dios heb', ix yak'och heb' t'a sk'ool, ix ak'jipax bautizar heb'."
        },
        {
            "number": "9",
            "text": "Axo t'a jun ak'wal, icha wayich ix yutej Kajal Jesús yalan t'a winhaj Pablo chi': --Manh ach xiwoc. Manh ach och waan alanel in lolonel,"
        },
        {
            "number": "10",
            "text": "yujto ay in ek' ed'oc. Malaj junok mach ol yal scot jucnaj t'ayach, yujto tzijtum mach sik'b'iltaxonel wuuj t'a jun chonhab' tik, xchi t'a winh."
        },
        {
            "number": "11",
            "text": "Yuj chi' nanhal schab'il ab'il ix aj winh t'a Corinto chi'. Ix sk'ayb'an heb' anima winh t'a slolonel Dios ta'."
        },
        {
            "number": "12",
            "text": "Ayic ayoch winhaj Galión yajalil t'a yol yic Acaya, ix slajtiej sb'a heb' israel t'a spatic winhaj Pablo chi', ix syaman winh heb', ix yik'anb'at winh heb' t'a yichanh winh yajal."
        },
        {
            "number": "13",
            "text": "Ix yalan heb' t'a winh yajal chi': --Ha jun winh tik tzek' ak'an sk'ool heb' anima, yic wach' niwanoc syal sb'a heb' d'ha Dios, palta manh ichaoc yaj ley, xchi heb'."
        },
        {
            "number": "14",
            "text": "Vanxo wal yalan yic winhaj Pablo chi', palta ix yalan winhaj Galión chi' t'a heb' israel chi': --Manh ex awajochta t'ayin. Q'uinaloc ay junok chukal sk'ulej winh tik, mato ay junok smul winh te chuk t'a yichanh ley, tato icha chi' tzam in cha wab' tas tzeyala'."
        },
        {
            "number": "15",
            "text": "Palta ina tonhej he gana tzeyak' owal yuj juntzanh lolonel syal winh, yuj juntzanh mach tz'ak'an b'inaj winh yet' pax yuj he ley. Yuj chi' ixiquec, b'at b'oec yaj jun tik he ch'ocoj. Xal in tik, max yal in k'ol tzin b'o juntzanh tik, xchi winh t'a heb'."
        },
        {
            "number": "16",
            "text": "Ixlajwi yalan juntzanh chi' winh, ix spechanelta heb' winh t'a yol sdespacho chi'."
        },
        {
            "number": "17",
            "text": "Axo winhaj Sóstenes ix syam heb', aton jun winh scuchb'an heb' t'a culto. Ix smak'an winh heb' t'a sti' sdespacho winh yajal chi'. Palta tonhej ix och k'elan winh yajal chi', malaj jab'oc tas ix yal winh t'a heb'."
        },
        {
            "number": "18",
            "text": "Axo winhaj Pablo chi', niwanto tiempo ix ek' winh t'a Corinto chi'. Ixlajwi chi' ix yalancan quil ko b'a winh t'a heb' creyente chi'. Ix b'at ix Priscila yet' winhaj Aquila yet' winh. Ix k'och heb' t'a chonhab' Cencrea. Axo ta' ix och heb' t'a yol jun barco wan sb'at t'a Siria. Ayic manto och heb' t'a yol barco chi', ix joxchajcanel winhaj Pablo chi' ta'. Ha jun chi' yechel yaji to ay jun sti' winh ix yak' d'ha Dios."
        },
        {
            "number": "19",
            "text": "Axo ix k'och heb' t'a chonhab' Éfeso b'aj ix kan ix Priscila yet' winhaj Aquila chi', ix b'at winhaj Pablo chi' t'a spatil culto. Axo ta' ix lolon winh yet' heb' yetisraelal."
        },
        {
            "number": "20",
            "text": "Ix sk'an wal heb' t'a winh to skan jayeoc k'ual winh yet' heb', palta maj yal-laj sk'ol winh."
        },
        {
            "number": "21",
            "text": "Axo yic wan yalancan quil ko b'a winh t'a heb', ix yalan winh: --Tato ol el t'a sk'ol Dios, ol in ek' t'ayex junelxo, xchican winh t'a heb'. Ixlajwi chi', ix b'atxi winh t'a yol te' barco."
        },
        {
            "number": "22",
            "text": "Ix k'och winh t'a chonhab' Cesarea. Ixlajwi chi', ix elxi winh ta'. Ix k'e winh t'a Jerusalén b'at sk'umej heb' creyente. Ixlajwi yek' winh ta', ix em winh t'a chonhab' Antioquía."
        },
        {
            "number": "23",
            "text": "Ata' ix ek' jun pekti’ winh. Ixlajwi chi' ix b'atxi winh. Ix ek' winh t'a junjun chonhab' t'a yol yic Galacia yet' t'a yol yic Frigia. Ix laj ek' yak'kan stek'anil heb' creyente winh b'aj ix laj eq'ui."
        },
        {
            "number": "24",
            "text": "Axo t'a jun pekti’ chi', ay jun winh israel scuchan Apolos. Aj chonhab' Alejandría winh, ix k'och winh t'a chonhab' Éfeso. Te wach' ix yutej winh yalaneli, yujto yojtac wal slolonel Dios tz'ib'ab'ilcani."
        },
        {
            "number": "25",
            "text": "k'ayb'ab'il winh t'a sk'ayb'ub'al Jesús. Ix yal wal el wach' ab'ix winh t'a smasanil sk'ool. Te wach' ix yutej winh yalanel yab'ixal Jesús chi', wach'chom anhejanto juntzanh sk'ayb'ub'al winhaj Juan, winh ak'annac bautizar yojtac winh."
        },
        {
            "number": "26",
            "text": "Axo junel, ix b'at yalel slolonel Dios winh t'a yol spatil culto. Te tek'an ix yutej sb'a winh yalaneli. Axo yic ix yab'an ix Priscila yet' winhaj Aquila, ix yik'anb'at winh heb' yet'oc. Ix swach' k'ayb'an winh heb' t'a sk'ayb'ub'al Dios."
        },
        {
            "number": "27",
            "text": "Ixlajwi chi', ix el t'a sk'ool winhaj Apolos chi' sb'at t'a yol yic Acaya. Yuj chi', haxo heb' creyente ix kolwaj yet' winh. Ix stz'ib'an jun carta heb', yic syik'b'at winh t'a heb' creyente, yic wach' schaji winh yuj heb' sk'ochi. Ayic ix k'och winh ta', a heb' yak'nacoch Jesús t'a sk'ool yuj swach'k'olal Dios, ix te cuchb'aj heb' yuj winh."
        },
        {
            "number": "28",
            "text": "Ix yak' wal yip winh sch'oxaneli to yelk'olal satnac sk'ool heb' israel. Ha slolonel Dios tz'ib'ab'ilcani, ha' ix yak'lab'ej winh yalan t'a heb' anima yic wach' snachajel yuj heb' to a Jesús aton Cristo, jun tanhwab'iltaxon sja yuj heb'."
        }
    ]
}