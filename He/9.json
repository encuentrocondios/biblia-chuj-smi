{
    "chapter": "9",
    "verses": [
        {
            "number": "1",
            "text": "Axo winhaj Saulo, max yactej winh yalani to ol smilcham eb' tz'ak'anoch Jesús Cajal t'a sk'ool. Yuj chi' ix k'och winh t'a winh sat sacerdote."
        },
        {
            "number": "2",
            "text": "Ix sk'anan juntzanh ch'anh carta winh, yic syik'anb'at ch'anh winh t'a yoltac spatil culto ay t'a chonhab' Damasco. Ha juntzanh carta chi' tz'ak'an sderecho winh yic syaman jantacnhej eb' syak'och spensar t'a Jesús, wach'chom vinac ma ix, yic syik'cot eb' winh preso t'a Jerusalén."
        },
        {
            "number": "3",
            "text": "Ixlajwi chi' ix b'at winh, palta haxo yic van sk'och winh t'a slak'anil chonhab' Damasco chi', ix emul copnaj jun sakil k'inal t'a satcha’anh t'a yib'anh winh."
        },
        {
            "number": "4",
            "text": "Yuj chi' ix telvi winh t'a sat lu'um. Ix yab'an winh yoch jun lolonel. Ix yalan icha tik: --Saulo, Saulo, ¿tas yuj tzin ixtej? xchi t'a winh."
        },
        {
            "number": "5",
            "text": "--Mamin, ¿mach ach? xchi winh. --Ha in ton tik Jesús in. Ha in val tzin ixtej."
        },
        {
            "number": "6",
            "text": "--Q'ueanh vaan, ixic t'a chonhab' chi'. Ata' ol alchaj t'ayach tas yowalil ol a k'ulej, xchi Jesús chi' t'a winh."
        },
        {
            "number": "7",
            "text": "Axo eb' winh yetb'eyum winhaj Saulo chi', ix vanaj eb' winh, ix sat sk'ol eb' winh yuj xivelal. Ix yab' eb' winh to ay mach sloloni, palta malaj mach ix yil eb' winh."
        },
        {
            "number": "8",
            "text": "Ixlajwi chi', ix q'ue vaan winhaj Saulo chi' t'a sat lu'um. Axo yic ix elta q'uelan winh, majxo yal-laj yilan jab'oc winh. Yuj chi' a eb' winh yetb'eyum winh ix yaman sk'ab', ix squetzanb'at winh eb' winh t'a yol chonhab' Damasco chi'."
        },
        {
            "number": "9",
            "text": "Axo ix k'och winh ta', oxe' k'ual majxo yal-laj yilan winh. Majxo valaj winh. Majxo yuk'paxlaj ha' winh."
        },
        {
            "number": "10",
            "text": "Ha t'a Damasco chi' ay jun winh creyente scuchan Ananías, haxo Jesús Cajal ix alan t'a winh icha t'a vayichal icha tik: --Ach Ananías, xchi. --Tik ay in Mamin, xchi winh."
        },
        {
            "number": "11",
            "text": "--Ixic t'a jun calle scuch Tojol. Ayic tzach k'och t'a spat winhaj Judas, tza k'anb'an t'a winh yuj winhaj Saulo aj Tarso. Ol ilani to van slesalvi winh."
        },
        {
            "number": "12",
            "text": "Ay jun tas ix in ch'ox t'a winh. Ix yilan winh to a ach ol ach k'ochoc, ol ak'anek' a k'ab' t'a sjolom winh, yic wach' ol jacvocxican sat winh, xchi Jesús Cajal chi' t'a winh."
        },
        {
            "number": "13",
            "text": "Palta haxo ix yalan winh: --Mamin, tzijtum mach ix alan t'ayin yuj winhaj Saulo chi'. Ha t'a Jerusalén manh jantacoc chukal ix yak' winh t'a eb' tzach ak'anoch t'a sk'ool."
        },
        {
            "number": "14",
            "text": "Xal ticnaic ix ja winh t'a tik, yic syamji jantacnhej eb' syal sb'a t'ayach yuj winh, yujto ak'b'il yopisio winh yuj eb' winh sat sacerdote, xchi winh."
        },
        {
            "number": "15",
            "text": "Palta ix yalanxi Jesús Cajal chi' t'a winh: --Ixic, yujto a winhaj Saulo chi', ix in siq'uel winh, yic wach' ol yalel in lolonel winh t'a skal eb' manh israeloc, t'a yichanh eb' rey yet' t'a skal eb' eyetisraelal."
        },
        {
            "number": "16",
            "text": "Ha in ol in ch'ox t'a winh, jantac syaelal yowalil ol yab' winh vuuj, xchi Jesús Cajal chi'."
        },
        {
            "number": "17",
            "text": "Yuj chi', ix b'at winhaj Ananías chi' t'a jun pat chi'. Axo ix k'och winh, ix och winh t'a yool. Ix yak'anek' sk'ab' winh t'a sjolom winhaj Saulo chi'. Ix yalan winh: --Vuk'tac Saulo, a Cajal Jesús, jun ix sch'ox sb'a t'ayach t'a yol b'e b'aj ach javi chi', ha' in checancot t'ayach, yic wach' ol jacvocxi a sat, haxo yochcan Espíritu Santo t'ayach, xchi winh t'a winh."
        },
        {
            "number": "18",
            "text": "Junanto rato chi' ix elta tzicnaj juntzanh icha stumin nok' chay ayoch t'a yol sat winh, ichato chi' ix b'oxican yilan winh. Ix q'ue vaan winh, ix yak'an ak'joc bautizar sb'a winh."
        },
        {
            "number": "19",
            "text": "Ixlajwi chi', ix wa winh, ix yik'anxi yip winh. Ix aj jaye' k'ual winh yet' eb' creyente t'a Damasco chi'."
        },
        {
            "number": "20",
            "text": "Ha winhaj Saulo chi', ix syamoch winh yalel slolonel Dios t'a yoltac spatil culto. Ix yalan winh to a Jesús, Yuninal ton Dios."
        },
        {
            "number": "21",
            "text": "Jantacnhej eb' ix ab'an yalan winh, ix te sat sk'ool eb'. Ix yalan eb': --Aton jun winh tik ix ak'anoch syaelal eb' syal sb'ha t'a Jesús t'a Jerusalén. Ha co naani to sja winh ul syam eb' creyente t'a tik, yic syik'b'at eb' winh t'a eb' winh sat sacerdote, xchi eb'."
        },
        {
            "number": "22",
            "text": "Axo winhaj Saulo chi', ix ste aq'uej yip winh yalaneli, yic wach' scheclajeli to a Jesús t'a val yel Cristo toni, aton jun tanhvab'il yuj eb'. Axo eb' israel aj Damasco chi', maj nachajel jab'oc yuj eb' tas syutej eb' spacan t'a winh."
        },
        {
            "number": "23",
            "text": "Ayic nivanxo tiempo ix eq'ui, ix slajtian sb'a eb' israel t'a spatic winhaj Saulo chi'. Ix yalan eb' to ol smilcham winh eb'."
        },
        {
            "number": "24",
            "text": "Palta ix yab' specal winh to k'ual t'ak'val stanhvan eb' t'a juntzanh b'e sb'at t'a stiel chonhab', yic ata' smilcham winh eb' snaani."
        },
        {
            "number": "25",
            "text": "Yuj chi', a eb' creyente ix ak'anem winh t'a yol jun xuuc, haxo t'a sventenail smuroal jun chonhab' chi' ix yaq'uem d'unhunhoc winh eb' t'ak'walil. Icha chi' ix aj scolchajel winh."
        },
        {
            "number": "26",
            "text": "Axo yic ix k'och winhaj Saulo chi' t'a Jerusalén, ix snib'ej winh smolb'ej sb'a yet' eb' creyente ta', palta tonhej ix xivq'ue eb' smasanil t'a winh. Maj schalaj yab' eb' tato yel creyentexo winh."
        },
        {
            "number": "27",
            "text": "Palta a jun winh scuch Bernabé ix ik'anb'at winh t'a eb' winh schecab' Jesús. Ix yalan winh t'a eb' winh: --Ha winhaj Saulo tik, ix yil Cajal Jesús winh t'a yol b'e. Ix lolonpax Cajal Jesús chi' yet' winh. Yuj chi' malaj mach b'aj ix xiv winh yalanel yab'ixal Jesús t'a chonhab' Damasco chi', xchi winhaj Bernabé chi'."
        },
        {
            "number": "28",
            "text": "Yuj chi' ix aj winhaj Saulo t'a Jerusalén chi'. Junnhej ix ek' winh yet' eb' creyente ta'."
        },
        {
            "number": "29",
            "text": "Ix ste tek'b'an sb'a winh yalanel yab'ixal Cajal Jesús. Ix stelan sb'a winh yet' eb' yetisraelal tz'alan sti' eb' griego. Palta a eb' chi', ix slajtiej sb'a eb' yic smilancham winh eb'."
        },
        {
            "number": "30",
            "text": "Axo ix yab'an specal jun chi' eb' creyente, ix yik'anb'at winhaj Saulo chi' eb' t'a chonhab' Cesarea. Ixlajwi sk'och eb' yet' winh ta', ix schecancanb'at winh eb' t'a chonhab' Tarso."
        },
        {
            "number": "31",
            "text": "Ichato chi', ix och vaan spechji b'eyek' eb' creyente t'a masanil chonhab' t'a yol yic Judea, t'a yol yic Galilea yet' t'a yol yic Samaria. Ix laj stek'b'itan sb'a eb'. Te naannhej Cajal Jesús yuj eb'. Ix och Yespíritu Dios yet' eb', yuj chi' ix te q'uib' sb'isul eb'."
        },
        {
            "number": "32",
            "text": "Ha junel, ayic ix ek' winhaj Pedro yil eb' yetcreyenteal, ix k'och winh t'a eb' creyente t'a chonhab' Lida."
        },
        {
            "number": "33",
            "text": "Ata' ix ilchaj jun winh scuch Eneas yuj winh. Svajxaquilxo ab'il stelvican winh, yujto sicb'inaquel winh."
        },
        {
            "number": "34",
            "text": "Yuj chi' ix yal winh t'a winh: --Ach Eneas, swal t'ayach, a Jesucristo tz'ak'an b'oxoc a k'ool. Yuj chi' q'ueanh vaan, pac a vaynub' tik, xchi winh t'a winh. Val t'a jun rato chi', ix q'ue van winh."
        },
        {
            "number": "35",
            "text": "Axo eb' anima smasanil aj Lida chi' yet' eb' aj Sarón, ix yil eb' to ix b'oxican winh. Yuj chi' ix sq'uex sb'eyb'al eb', ix yak'anoch spensar eb' t'a Cajal Jesús."
        },
        {
            "number": "36",
            "text": "Ha t'a chonhab' Jope, ay jun ix creyente scuchan Tabita. Axo t'a ti' griego Dorcas sb'i ix. Te wach' ix, skolwaj ix t'a eb' meb'a'."
        },
        {
            "number": "37",
            "text": "Axo t'a jun tiempo chi', ix yamchaj ix yuj jun yab'il, ix cham ix. Ixlajwi chi', ix b'icchajel snivanil ix, ix ik'jiq'ue t'a yol jun cuarto t'a chaanh."
        },
        {
            "number": "38",
            "text": "Ha jun chonhab' Jope chi', ha t'a slak'anil chonhab' Lida ay, aton b'aj ayek' winhaj Pedro chi'. Axo ix yab'an eb' creyente to ata' ayek' winh, ix schecanb'at chavanh vinac eb' t'a winh, ix yalan eb' winh: --Cotanh, conh qued'oc t'a Jope val ticnaic, xchi eb' winh t'a winh."
        },
        {
            "number": "39",
            "text": "Yuj chi' ix b'at winhaj Pedro chi' yet' eb' winh. Axo ix k'och winh, ix ik'jiq'ue winh t'a jun cuarto b'aj ay snivanil ix Dorcas chi'. Ata' molanek' eb' ix chamnac yetb'eyum. Van yok' eb' ix yuj ix. Ay juntzanh spichul eb' ix yet' juntzanh scamix sb'onac ix Dorcas chi' ayic pitzanto ix. Ix sch'oxan juntzanh chi' eb' ix t'a winhaj Pedro chi'."
        },
        {
            "number": "40",
            "text": "Axo winh ix checanxiemta eb' smasanil. Ixlajwi chi' ix em cuman winh, ix lesalvi winh. Ix och q'uelan winh t'a ix Dorcas chi'. Ix yalan winh t'a ix: --Ach Tabita, swal t'ayach, q'ueanh vaan, xchi winh t'a ix. Axo ix elta q'uelan ix. Ix yilanoch winhaj Pedro chi' ix, ix q'ue k'ojan ix."
        },
        {
            "number": "41",
            "text": "Ha winh ix yaman sk'ab' ix. Ix squetzanq'ue vaan ix winh. Ixlajwi chi', ix yavtanxiq'ue eb' ix ix chi' winh yet' juntzanhxo eb' creyente. Ix sch'oxanelta ix winh t'a eb' to ix pitzvixi ix."
        },
        {
            "number": "42",
            "text": "Axo eb' aj Jope chi', ix laj yab' specal jun chi' eb'. Yuj chi' tzijtum eb' ix ak'anoch Cajal Jesús t'a sk'ool."
        },
        {
            "number": "43",
            "text": "Ha winhaj Pedro chi', ixto ek' jayexo k'ual winh t'a Jope chi', haxo t'a spat jun winh scuchan Simón smunlaj yet' nok' tz'um ix aj winh."
        }
    ]
}