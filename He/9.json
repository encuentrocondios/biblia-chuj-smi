{
    "chapter": "9",
    "verses": [
        {
            "number": "1",
            "text": "Axo winhaj Saulo, max yaktej winh yalani to ol smilcham heb' tz'ak'anoch Jesús Kajal t'a sk'ool. Yuj chi' ix k'och winh t'a winh sat sacerdote."
        },
        {
            "number": "2",
            "text": "Ix sk'anan juntzanh ch'anh carta winh, yic syik'anb'at ch'anh winh t'a yoltac spatil culto ay t'a chonhab' Damasco. Ha juntzanh carta chi' tz'ak'an sderecho winh yic syaman jantacnhej heb' syak'och spensar t'a Jesús, wach'chom winak ma ix, yic syik'cot heb' winh preso t'a Jerusalén."
        },
        {
            "number": "3",
            "text": "Ixlajwi chi' ix b'at winh, palta haxo yic wan sk'och winh t'a slak'anil chonhab' Damasco chi', ix emul copnaj jun sakil k'inal t'a satcha’anh t'a yib'anh winh."
        },
        {
            "number": "4",
            "text": "Yuj chi' ix telwi winh t'a sat lu'um. Ix yab'an winh yoch jun lolonel. Ix yalan icha tik: --Saulo, Saulo, ¿tas yuj tzin ixtej? xchi t'a winh."
        },
        {
            "number": "5",
            "text": "--Mamin, ¿mach ach? xchi winh. --Ha in ton tik Jesús in. Ha in wal tzin ixtej."
        },
        {
            "number": "6",
            "text": "--Q'ueanh waan, ixic t'a chonhab' chi'. Ata' ol alchaj t'ayach tas yowalil ol a k'ulej, xchi Jesús chi' t'a winh."
        },
        {
            "number": "7",
            "text": "Axo heb' winh yetb'eyum winhaj Saulo chi', ix wanaj heb' winh, ix sat sk'ol heb' winh yuj xiwelal. Ix yab' heb' winh to ay mach sloloni, palta malaj mach ix yil heb' winh."
        },
        {
            "number": "8",
            "text": "Ixlajwi chi', ix k'e waan winhaj Saulo chi' t'a sat lu'um. Axo yic ix elta k'elan winh, majxo yal-laj yilan jab'oc winh. Yuj chi' a heb' winh yetb'eyum winh ix yaman sk'ab', ix squetzanb'at winh heb' winh t'a yol chonhab' Damasco chi'."
        },
        {
            "number": "9",
            "text": "Axo ix k'och winh ta', oxe' k'ual majxo yal-laj yilan winh. Majxo walaj winh. Majxo yuk'paxlaj ha' winh."
        },
        {
            "number": "10",
            "text": "Ha t'a Damasco chi' ay jun winh creyente skuchan Ananías, haxo Jesús Kajal ix alan t'a winh icha t'a wayichal icha tik: --Ach Ananías, xchi. --Tik ay in Mamin, xchi winh."
        },
        {
            "number": "11",
            "text": "--Ixic t'a jun calle scuch Tojol. Ayic tzach k'och t'a spat winhaj Judas, tza k'anb'an t'a winh yuj winhaj Saulo aj Tarso. Ol ilani to wan slesalwi winh."
        },
        {
            "number": "12",
            "text": "Ay jun tas ix in ch'ox t'a winh. Ix yilan winh to a ach ol ach k'ochoc, ol ak'anek' a k'ab' t'a sjolom winh, yic wach' ol jacwocxikan sat winh, xchi Jesús Kajal chi' t'a winh."
        },
        {
            "number": "13",
            "text": "Palta haxo ix yalan winh: --Mamin, tzijtum mach ix alan t'ayin yuj winhaj Saulo chi'. Ha t'a Jerusalén manh jantacoc chukal ix yak' winh t'a heb' tzach ak'anoch t'a sk'ool."
        },
        {
            "number": "14",
            "text": "Xal ticnaik ix ja winh t'a tik, yic syamji jantacnhej heb' syal sb'a t'ayach yuj winh, yujto ak'b'il yopisio winh yuj heb' winh sat sacerdote, xchi winh."
        },
        {
            "number": "15",
            "text": "Palta ix yalanxi Jesús Kajal chi' t'a winh: --Ixic, yujto a winhaj Saulo chi', ix in sik'el winh, yic wach' ol yalel in lolonel winh t'a skal heb' manh israelok, t'a yichanh heb' rey yet' t'a skal heb' eyetisraelal."
        },
        {
            "number": "16",
            "text": "Ha in ol in ch'ox t'a winh, jantac syaelal yowalil ol yab' winh wuuj, xchi Jesús Kajal chi'."
        },
        {
            "number": "17",
            "text": "Yuj chi', ix b'at winhaj Ananías chi' t'a jun pat chi'. Axo ix k'och winh, ix och winh t'a yool. Ix yak'anek' sk'ab' winh t'a sjolom winhaj Saulo chi'. Ix yalan winh: --Vuk'tac Saulo, a Kajal Jesús, jun ix sch'ox sb'a t'ayach t'a yol b'e b'aj ach jawi chi', ha' in chekancot t'ayach, yic wach' ol jacwocxi a sat, haxo yochcan Espíritu Santo t'ayach, xchi winh t'a winh."
        },
        {
            "number": "18",
            "text": "Junanto rato chi' ix elta tzicnaj juntzanh icha stumin nok' chay ayoch t'a yol sat winh, ichato chi' ix b'oxikan yilan winh. Ix k'e waan winh, ix yak'an ak'joc bautizar sb'a winh."
        },
        {
            "number": "19",
            "text": "Ixlajwi chi', ix wa winh, ix yik'anxi yip winh. Ix aj jaye' k'ual winh yet' heb' creyente t'a Damasco chi'."
        },
        {
            "number": "20",
            "text": "Ha winhaj Saulo chi', ix syamoch winh yalel slolonel Dios t'a yoltac spatil culto. Ix yalan winh to a Jesús, Yuninal ton Dios."
        },
        {
            "number": "21",
            "text": "Jantacnhej heb' ix ab'an yalan winh, ix te sat sk'ool heb'. Ix yalan heb': --Aton jun winh tik ix ak'anoch syaelal heb' syal sb'ha t'a Jesús t'a Jerusalén. Ha ko naani to sja winh ul syam heb' creyente t'a tik, yic syik'b'at heb' winh t'a heb' winh sat sacerdote, xchi heb'."
        },
        {
            "number": "22",
            "text": "Axo winhaj Saulo chi', ix ste ak'ej yip winh yalaneli, yic wach' scheclajeli to a Jesús t'a wal yel Cristo toni, aton jun tanhwab'il yuj heb'. Axo heb' israel aj Damasco chi', maj nachajel jab'oc yuj heb' tas syutej heb' spakan t'a winh."
        },
        {
            "number": "23",
            "text": "Ayic niwanxo tiempo ix eq'ui, ix slajtian sb'a heb' israel t'a spatic winhaj Saulo chi'. Ix yalan heb' to ol smilcham winh heb'."
        },
        {
            "number": "24",
            "text": "Palta ix yab' spekal winh to k'ual t'ak'wal stanhwan heb' t'a juntzanh b'e sb'at t'a stiel chonhab', yic ata' smilcham winh heb' snaani."
        },
        {
            "number": "25",
            "text": "Yuj chi', a heb' creyente ix ak'anem winh t'a yol jun xuuc, haxo t'a swentenail smuroal jun chonhab' chi' ix yak'em d'unhunhoc winh heb' t'ak'walil. Icha chi' ix aj scolchajel winh."
        },
        {
            "number": "26",
            "text": "Axo yic ix k'och winhaj Saulo chi' t'a Jerusalén, ix snib'ej winh smolb'ej sb'a yet' heb' creyente ta', palta tonhej ix xivk'e heb' smasanil t'a winh. Maj schalaj yab' heb' tato yel creyentexo winh."
        },
        {
            "number": "27",
            "text": "Palta a jun winh scuch Bernabé ix ik'anb'at winh t'a heb' winh schekab' Jesús. Ix yalan winh t'a heb' winh: --Ha winhaj Saulo tik, ix yil Kajal Jesús winh t'a yol b'e. Ix lolonpax Kajal Jesús chi' yet' winh. Yuj chi' malaj mach b'aj ix xiv winh yalanel yab'ixal Jesús t'a chonhab' Damasco chi', xchi winhaj Bernabé chi'."
        },
        {
            "number": "28",
            "text": "Yuj chi' ix aj winhaj Saulo t'a Jerusalén chi'. Junnhej ix ek' winh yet' heb' creyente ta'."
        },
        {
            "number": "29",
            "text": "Ix ste tek'b'an sb'a winh yalanel yab'ixal Kajal Jesús. Ix stelan sb'a winh yet' heb' yetisraelal tz'alan sti' heb' griego. Palta a heb' chi', ix slajtiej sb'a heb' yic smilancham winh heb'."
        },
        {
            "number": "30",
            "text": "Axo ix yab'an spekal jun chi' heb' creyente, ix yik'anb'at winhaj Saulo chi' heb' t'a chonhab' Cesarea. Ixlajwi sk'och heb' yet' winh ta', ix schekankanb'at winh heb' t'a chonhab' Tarso."
        },
        {
            "number": "31",
            "text": "Ichato chi', ix och waan spechji b'eyek' heb' creyente t'a masanil chonhab' t'a yol yic Judea, t'a yol yic Galilea yet' t'a yol yic Samaria. Ix laj stek'b'itan sb'a heb'. Te naannhej Kajal Jesús yuj heb'. Ix och Yespíritu Dios yet' heb', yuj chi' ix te q'uib' sb'isul heb'."
        },
        {
            "number": "32",
            "text": "Ha junel, ayic ix ek' winhaj Pedro yil heb' yetcreyenteal, ix k'och winh t'a heb' creyente t'a chonhab' Lida."
        },
        {
            "number": "33",
            "text": "Ata' ix ilchaj jun winh scuch Eneas yuj winh. Swajxaquilxo ab'il stelwikan winh, yujto sicb'inaquel winh."
        },
        {
            "number": "34",
            "text": "Yuj chi' ix yal winh t'a winh: --Ach Eneas, swal t'ayach, a Jesucristo tz'ak'an b'oxoc a k'ool. Yuj chi' k'eanh waan, pac a waynub' tik, xchi winh t'a winh. Val t'a jun rato chi', ix k'e wan winh."
        },
        {
            "number": "35",
            "text": "Axo heb' anima smasanil aj Lida chi' yet' heb' aj Sarón, ix yil heb' to ix b'oxikan winh. Yuj chi' ix sk'ex sb'eyb'al heb', ix yak'anoch spensar heb' t'a Kajal Jesús."
        },
        {
            "number": "36",
            "text": "Ha t'a chonhab' Jope, ay jun ix creyente skuchan Tabita. Axo t'a ti' griego Dorcas sb'i ix. Te wach' ix, skolwaj ix t'a heb' meb'a'."
        },
        {
            "number": "37",
            "text": "Axo t'a jun tiempo chi', ix yamchaj ix yuj jun yab'il, ix cham ix. Ixlajwi chi', ix b'icchajel sniwanil ix, ix ik'jik'e t'a yol jun cuarto t'a chaanh."
        },
        {
            "number": "38",
            "text": "Ha jun chonhab' Jope chi', ha t'a slak'anil chonhab' Lida ay, aton b'aj ayek' winhaj Pedro chi'. Axo ix yab'an heb' creyente to ata' ayek' winh, ix schekanb'at chawanh winak heb' t'a winh, ix yalan heb' winh: --Cotanh, conh qued'oc t'a Jope wal ticnaik, xchi heb' winh t'a winh."
        },
        {
            "number": "39",
            "text": "Yuj chi' ix b'at winhaj Pedro chi' yet' heb' winh. Axo ix k'och winh, ix ik'jik'e winh t'a jun cuarto b'aj ay sniwanil ix Dorcas chi'. Ata' molanek' heb' ix chamnac yetb'eyum. Van yok' heb' ix yuj ix. Ay juntzanh spichul heb' ix yet' juntzanh skamix sb'onac ix Dorcas chi' ayic pitzanto ix. Ix sch'oxan juntzanh chi' heb' ix t'a winhaj Pedro chi'."
        },
        {
            "number": "40",
            "text": "Axo winh ix chekanxiemta heb' smasanil. Ixlajwi chi' ix em cuman winh, ix lesalwi winh. Ix och k'elan winh t'a ix Dorcas chi'. Ix yalan winh t'a ix: --Ach Tabita, swal t'ayach, k'eanh waan, xchi winh t'a ix. Axo ix elta k'elan ix. Ix yilanoch winhaj Pedro chi' ix, ix k'e k'ojan ix."
        },
        {
            "number": "41",
            "text": "Ha winh ix yaman sk'ab' ix. Ix squetzank'e waan ix winh. Ixlajwi chi', ix yavtanxik'e heb' ix ix chi' winh yet' juntzanhxo heb' creyente. Ix sch'oxanelta ix winh t'a heb' to ix pitzwixi ix."
        },
        {
            "number": "42",
            "text": "Axo heb' aj Jope chi', ix laj yab' spekal jun chi' heb'. Yuj chi' tzijtum heb' ix ak'anoch Kajal Jesús t'a sk'ool."
        },
        {
            "number": "43",
            "text": "Ha winhaj Pedro chi', ixto ek' jayexo k'ual winh t'a Jope chi', haxo t'a spat jun winh skuchan Simón smunlaj yet' nok' tz'um ix aj winh."
        }
    ]
}