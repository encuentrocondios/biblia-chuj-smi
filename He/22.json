{
    "chapter": "22",
    "verses": [
        {
            "number": "1",
            "text": "--Ex vetchonhab' yed' ex ichamtac vinac, ab'ec in lolonel sval tic d'ayex, xchi vinh."
        },
        {
            "number": "2",
            "text": "Axo ix yab'an eb' to ix lolon vinh d'a ti' hebreo, te numan ix aj eb'. Yuj chi' ix yalan vinh d'a eb':"
        },
        {
            "number": "3",
            "text": "--A in tic, israel in eyed'oc. A d'a chonhab' Tarso d'a yol yic Cilicia, ata' aljinac in, palta a d'a Jerusalén tic q'uib'nac in. Axo vinhaj Gamaliel k'ayb'annac in. Ix in sk'ayb'ej val vinh sik'lab'il d'a sley eb' co mam quicham. Svak'anpax val servil Dios d'a smasanil in k'ool, icha tzeyutej e b'a e masanil ticnaic."
        },
        {
            "number": "4",
            "text": "A d'a yalanhtaxo vixtejnac val eb' ayoch d'a jun k'ayb'ub'al b'aj ay in och ticnaic. Ay b'aj in yamnaccot eb'. Vach'chom vinac, ma ix, laj vak'nacoch eb' d'a preso. Ay b'aj vak'nacoch chamel d'a yib'anh eb'."
        },
        {
            "number": "5",
            "text": "A vinh sacerdote yed' eb' vinh yajal smasanil syal yalan eb' vinh to yel svala', yujto yak'nac juntzanh carta eb' vinh d'ayin yic svik'anb'at d'a eb' quetisraelal d'a chonhab' Damasco. B'at in d'a chonhab' chi' yujto in gana tzin sayek' eb' creyente ta'. In gana sb'at in tzek'cot eb', tzul vak'an eb' d'a Jerusalén tic yic tz'ak'jioch syaelal eb'."
        },
        {
            "number": "6",
            "text": "Palta axo yic van in b'eyi, ayic vanxo in k'och d'a slak'anil chonhab' Damasco chi', tecan chimk'ualil ama, ay jun saquilq'uinal te ov yoc cot copnaj d'a satchaanh, yemul d'a vib'anh, in can d'a scal,"
        },
        {
            "number": "7",
            "text": "in telvi d'a sat luum yuuj. Axo vab'ani, yavaj jun d'ayin, yalan icha tic: Saulo, Saulo, ¿tas yuj tzin ixtej? xchi d'ayin."
        },
        {
            "number": "8",
            "text": "¿Mach ach Mamin? xin chi d'ay. A in ton Jesús aj Nazaret in. A in val tzin ixtej, xchi d'ayin."
        },
        {
            "number": "9",
            "text": "Axo eb' ajun ved' chi', yil jun saquilq'uinal chi' eb', te xiv eb'. Palta maj nachajel-laj yuj eb' tas jun alji chi' d'ayin."
        },
        {
            "number": "10",
            "text": "Slajvi chi' valan d'ay: Mamin, ¿tas a gana tzin k'ulej? xin chi d'ay. Q'ueanh vaan. Ixic d'a chonhab' Damasco. Ata' ol aljoc d'ayach tas yovalil ol a k'ulej, xchi Cajal Jesús chi' d'ayin."
        },
        {
            "number": "11",
            "text": "Yujto majxo yal-laj vilan jab'oc yuj jun saquilq'uinal chi', yuj chi' a eb' ajun ved'oc chi' quetzan in b'at d'a chonhab' Damasco chi'."
        },
        {
            "number": "12",
            "text": "Axo ta' ay jun vinh scuch Ananías, sk'anab'ajej val ley Moisés vinh sik'lab'il. Te vach' syutej sb'a vinh d'a yichanh eb' israel smasanil d'a chonhab' Damasco chi'."
        },
        {
            "number": "13",
            "text": "k'och vinh d'ayin, yalan vinh: Vuk'tac Saulo, jacvocab' a sat, xchi vinh. D'a jun rato chi', jacvixi in sat. Vilan vinh."
        },
        {
            "number": "14",
            "text": "Yalanxi vinh d'ayin icha tic: A co Diosal, aton jun Dios b'aj yak'naquem sb'a eb' co mam quicham, a' ix ach sik'aneli yic vach' ol ojtaquejel tas sgana d'ayach. Yujto sgana to tzil Jesús, aton jun tojol spensar, ix ab'an pax tas ix yal d'ayach."
        },
        {
            "number": "15",
            "text": "Xal ticnaic ol alel yab'ixal Jesús d'a scal anima smasanil. Ol ala' tas ix ila' yed' tas ix ab'i."
        },
        {
            "number": "16",
            "text": "Axo ticnaic manh a tanhvej. Ak' ak'joc bautizar a b'a. Al a b'a d'a Jesucristo yic vach' ol ak'joccan lajvoc a mul, xchi vinh."
        },
        {
            "number": "17",
            "text": "Axo yic in jax d'a Jerusalén tic, in lesalvi d'a stemplo Dios tic. Ayic in lesalvi chi', ichato vayichan in."
        },
        {
            "number": "18",
            "text": "Vilan Cajal Jesús, yalan d'ayin icha tic: Elanhchamel tzach el d'a Jerusalén tic, yujto toxon manh ol scha yab' jun vab'ixal eb' ol ala', xchi."
        },
        {
            "number": "19",
            "text": "Yuj chi', val d'ay: Mamin, toxon yojtac eb' to ix in ek' in say eb' ix yak'och sk'ol d'ayach d'a junjun spatil culto. Ix laj in yam eb', ix vak'anoch eb' d'a preso, ix in mak'an pax eb'."
        },
        {
            "number": "20",
            "text": "Axo vinhaj Esteban, vinh aljinaquel ab'ixal, ayic smilannac cham vinh eb', locan in ta'. A in vilnaccan spichul eb' ayic sjulannaccham vinh eb', xin chi d'ay."
        },
        {
            "number": "21",
            "text": "Palta yalanxi d'ayin: Ixic, yujto najat tzach in checb'ati, aton d'a scal eb' manh israeloc. Icha chi' aj yalan Cajal Jesús chi', xchi vinhaj Pablo chi' d'a eb'."
        },
        {
            "number": "22",
            "text": "Ix smaclej yab' eb' anima chi' tas van yalan vinhaj Pablo chi', masanto d'a juntzanh ix yal vinh chi', ix och ijan eb' ste avajq'uei, ix yalan eb': --Chamocab' vinh. Manhxo smojoc pitzan vinh, xchi eb'."
        },
        {
            "number": "23",
            "text": "Ix te q'ue somnaj eb' scot yoval. Ix laj stzicub'tanhan spichul eb'. Ix stzipanq'ue lum pococ eb' d'a chaanh yic sch'oxanel eb' to te yoval eb' d'a vinh."
        },
        {
            "number": "24",
            "text": "Ayic ix yilan jun chi' vinh coronel chi', ix yalan vinh to tz'ik'jioch vinhaj Pablo chi' d'a yol cuartel chi'. Ix yalan vinh to smak'ji vinh yic vach' syal vinh tas yuj sq'ue yav eb' anima chi' scot yoval yuj vinh."
        },
        {
            "number": "25",
            "text": "Axo yic toxo ix tzek'ji vinh chi' yic smak'ji vinh, ix yalan vinh d'a jun vinh capitán ayek' ta' --¿Tom ay sleyal tzin e comon maq'uej? Ina aj Roma in. Anhejtona', malaj jab'oc in mul ix checlaji, xchi vinh."
        },
        {
            "number": "26",
            "text": "Ayic ix yab'an vinh capitán jun ix yal vinh chi', ix b'at vinh yal d'a vinh coronel chi' icha tic: --Te ay smay jun van a k'ulan tic. Ab'i to aj Roma vinhaj Pablo chi', xchi vinh d'a vinh."
        },
        {
            "number": "27",
            "text": "D'a jun rato chi' ix b'at vinh coronel chi' sk'anb'ej d'a vinhaj Pablo chi': --¿Tom yel aj Roma ach? xchi vinh d'a vinh. --I', aj Roma in, xchi vinh d'a vinh."
        },
        {
            "number": "28",
            "text": "--Ichin pax ta'. Anhejto te nivan tumin ix vak'a', ix in manoch in b'a aj Romail, xchi vinh. --Palta a in tic, atax yic ix in alji toxonton aj Roma in, xchi vinhaj Pablo chi' d'a vinh."
        },
        {
            "number": "29",
            "text": "Yuj chi', a eb' soldado ijan ix mak'an vinh chi', ix yactejxiel vinh eb'. Ayic ix yab'an vinh coronel chi' to aj Roma vinhaj Pablo chi', ix te xiv vinh, yujto ix yak' tzek'chaj vinh yed' q'uen cadena."
        },
        {
            "number": "30",
            "text": "Axo d'a junxo k'u, sgana vinh coronel chi' syab'i tas yuj ix ak'jioch d'a yib'anh vinhaj Pablo chi' yuj eb' israel. Yuj chi' ix schec vinh ik'joquel q'uen cadena chi' d'a vinh. Ix lajvi chi', ix yalan vinh to smolb'ej sb'a eb' vinh sat sacerdote yed' masanil eb' vinh sat yajal. Ix yik'anelta vinhaj Pablo chi' vinh d'a yol cuartel chi', ix ak'ji entregar vinh yuj vinh d'a eb' vinh."
        }
    ]
}