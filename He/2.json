{
    "chapter": "2",
    "verses": [
        {
            "number": "1",
            "text": "Ayic ix ja sk'ual q'uinh Pentecostés, junnhej b'aj ix smolb'ej sb'a eb' creyente smasanil."
        },
        {
            "number": "2",
            "text": "Axo d'a jun rato chi', ix k'anh jun d'a satchaanh, icha sk'anh junoc ik' te ov. Ix laj k'anh yek' d'a yol jun pat b'aj k'ojanem eb' chi'."
        },
        {
            "number": "3",
            "text": "Ix yilan juntzanh tas eb' icha sq'ue nhilnhon te' k'ak'. Ix pucaxb'at d'a scal eb'. Ix em d'a yib'anh junjun eb'."
        },
        {
            "number": "4",
            "text": "Ix laj ochcan Yespíritu Dios d'a junjun eb'. Ix och ijan eb' slolon d'a juntzanhxo ch'occh'oc tial, ato syala' tas ix ak'ji yal eb' yuj Espíritu Santo chi'."
        },
        {
            "number": "5",
            "text": "A d'a jun tiempoal chi' ayek' juntzanh eb' israel d'a Jerusalén chi', aton eb' scot d'a ch'occh'oc chonhab'il d'a yolyib'anhq'uinal tic. A d'a Dios syal sb'a eb'."
        },
        {
            "number": "6",
            "text": "Ayic ix k'anh jun chi', tzijtum anima ix smolb'ej sb'a d'a jun pat chi'. Ix laj somchaj spensar eb', yujto ix laj yab'laj sti' eb', yujto a eb' creyente syal sti' junjun chonhab' eb'."
        },
        {
            "number": "7",
            "text": "Ix te sat sk'ool eb', ix laj och q'ueljab' eb'. Ix laj yalan eb': --A val eb' van slolon tic, aj Galilea eb' smasanil."
        },
        {
            "number": "8",
            "text": "Yuj chi', ¿tas yuj scab' yalan co ti' eb'? Palta ina ch'occh'oc co ti' junjun onh."
        },
        {
            "number": "9",
            "text": "A d'a co cal tic ay eb' aj Parta. Ay eb' aj Media, ay eb' aj Elam, ay eb' aj Mesopotamia, ay eb' aj Judea, ay eb' aj Capadocia, ay eb' aj Ponto yed' d'a juntzanhxo chonhab' d'a yol yic Asia."
        },
        {
            "number": "10",
            "text": "Ay eb' aj Frigia, eb' aj Panfilia, eb' aj Egipto. Ay pax eb' aj Libia d'a yichanhb'at Cirene. Ay pax juntzanh eb' aj Roma, aytaxon ek' d'a tic. Quetisraelal nanhal eb'. Axo nanhalxo eb' manh israeloclaj eb', palta ochnac eb' d'a co k'ayb'ub'al."
        },
        {
            "number": "11",
            "text": "Ay pax eb' aj Creta yed' eb' aj Arabia. Co masanil scab' slolon eb' d'a co ti' yic syalan eb' jantac val tas satub'tac sb'o Dios, xchi eb'."
        },
        {
            "number": "12",
            "text": "Ix laj sat sk'ool eb' smasanil, ix laj somchaj eb'. Ix laj yalan eb': --¿Tas val yaj juntzanh tic? xchi eb'."
        },
        {
            "number": "13",
            "text": "Palta ay juntzanhxo eb' jun, tonhej ix b'uchvaj eb'. Ix yalan eb': --A juntzanh eb' tic, uk'umanh eb', xchi eb'."
        },
        {
            "number": "14",
            "text": "Yuj chi', ix q'ue linhan vinhaj Pedro yed' eb' vinh uxluchvanh yetchecab'vumal. Te chaanh ix yal vinh d'a scal eb' anima chi': --Ex aj Judea yed' ex e masanil ayextaxonek' d'a Jerusalén tic, svak' eyojtaquejel tas yaj jun tic. Aq'uecoch e chiquin d'a tas ol val d'ayex."
        },
        {
            "number": "15",
            "text": "¿Tom tze na'a to uk'um onh anh? Maay, ina q'ue k'ualto ticnaic."
        },
        {
            "number": "16",
            "text": "Palta a vinhaj Joel, vinh schecab' Dios d'a peca', ayocto yalannaccan vinh d'a Slolonel Dios Tz'ib'ab'ilcani, xchi icha tic:"
        },
        {
            "number": "17",
            "text": "Ix yalan Dios: A d'a yic slajvub' k'ual, ol vak'och Vespíritu d'a masanil anima. Axo eb' eyuninal yed' eb' eyisil ol alanel in lolonel. A d'a eb' quelemtac ol in ch'ox juntzanh tas d'a vayichal. Axo d'a eb' ichamtac vinac, ol in lolon d'a eb' d'a svayich."
        },
        {
            "number": "18",
            "text": "A d'a jun tiempoal chi', ol vak'och Vespíritu d'a jantacnhej eb' tzin ak'an servil, vach'chom vinac, mato ix, ol yalel in lolonel eb'."
        },
        {
            "number": "19",
            "text": "Ol in ch'oxan juntzanh tas d'a satchaanh yed' d'a yolyib'anhq'uinal, ol sat sk'ool eb' anima yilani. Ol in ch'oxpax juntzanhxo tas sch'oxanel in poder, aton chik', k'ak' yed' jun nivan tab' icha asun."
        },
        {
            "number": "20",
            "text": "A k'u ol q'uik'b'oqueloc. Axo q'uen uj, te chac ol aj q'ueen icha chik'. Icha chi' ol ajoc ayic manto ja sk'ual yoval in k'ool a in Yajal in tic. A jun k'ual chi', te nivan yelk'ochi. Ol te sat sk'ool eb' anima yuuj."
        },
        {
            "number": "21",
            "text": "Axo eb' syal sb'a d'ayin a in Yajal in tic, ol laj colchaj eb', xchi Dios d'a Slolonel chi'."
        },
        {
            "number": "22",
            "text": "Ex vetisraelal, aq'uecoch e chiquin d'a juntzanhxo ol val tic d'ayex. A Dios ix ch'oxani chajtil yopisio Jesús aj Nazaret d'ayex, ayic ix sb'oan juntzanh milagro, juntzanh malaj b'aj squila' yed' juntzanhxo tas sch'oxanel spoder. A juntzanh chi' ix sb'o Dios yed' Jesús. Ina eyojtactaxon juntzanh tic."
        },
        {
            "number": "23",
            "text": "Palta a Jesús chi', ix ak'jicanoch d'a yol e k'ab', yujto icha chi' ix el d'a sk'ool Dios. Yictax d'a pecataxo yojtacxo Dios tas ol javoc d'a yib'anh Jesús chi'. A ex tic ix e majnej sk'ab' eb' chuc, yic ix eyamani, ix e culusanq'uei. Icha chi' ix eyutej e milanchamoc."
        },
        {
            "number": "24",
            "text": "Palta axo Dios ix ak'an pitzvocxi. Ix yak'an ganar spitzvixi, yujto a chamel malaj tz'och d'ay."
        },
        {
            "number": "25",
            "text": "A vinhaj David alannaccan yab'ixal Jesús chi' to ol pitzvocxi. Xchi icha tic: Masanil tiempo naan achnhej vuuj. Yujto ayachek' d'a in vach' k'ab', yuj chi' max somchajel-laj in k'ool."
        },
        {
            "number": "26",
            "text": "Yuj chi' ste tzalaj in k'ool, tzin b'itan d'a tzalajk'olal. Malaj tas tzin na yuj in nivanil tic, yujto tzach vak'och yipoc in k'ool."
        },
        {
            "number": "27",
            "text": "Yujto manh ol actejcanlaj in pixan d'a scal eb' chamnac, manh ol a cha k'ab'at in nivanil tic, a in ton tic sik'b'il in el uuj."
        },
        {
            "number": "28",
            "text": "Ix ak' vojtaquejel sb'eal q'uinal, ol ak' tzalajb'oc in k'ool ayic ayachek' ved'oc. Icha chi' yaj stz'ib'ancan vinhaj David d'a Slolonel Dios."
        },
        {
            "number": "29",
            "text": "Ex vetchonhab', te chequel tas ajnac vinh co mam quicham aj David chi'. Cojtac to chamnac vinh, mucnajnac vinh. A jun yed'tal b'aj mucan vinh chi', anheja' chequelto yajek' ticnaic."
        },
        {
            "number": "30",
            "text": "Palta a vinhaj David chi', ak'b'il yopisio vinh yalancani tastac ol javoc. Yojtac vinh to te yel sti' Dios yak'naccan d'ay, to a Cristo ol elixcan yinhtiloc, axo yochcan reyal chi' sq'uexuloc vinh."
        },
        {
            "number": "31",
            "text": "Ayocto ix yojtacanel vinhaj David chi' tas ol aj Cristo. Yuj chi' yalnaccan vinh to ol pitzvocxi Cristo chi'. Ix yalanpaxcan vinh to a Dios manh ol actancan spixan d'a scal eb' chamnac. Axo snivanil, manh ol k'aoc."
        },
        {
            "number": "32",
            "text": "Yuj chi' a Jesús tic, a Dios ix ak'anxi pitzvoc. Co masanil scak'och co b'a testigoal yuj jun tic, yujto ix quila'."
        },
        {
            "number": "33",
            "text": "Anhejtona', ix pax d'a satchaanh yuj spoder Dios, yic b'at em k'ojan d'a svach' k'ab' Dios chi', axo ix ak'an Espíritu Santo d'ay, icha yutejnac yalancani. Axo Jesús chi' ix ak'ancot jun tzeyil tic yed' jun tzeyab' tic."
        },
        {
            "number": "34",
            "text": "A vinhaj David chi' maj b'atlaj vinh d'a satchaanh yed' snivanil. Palta yalnaccan vinh icha tic: A Dios Cajal alannac d'a Vajalil: Emanh k'ojan d'a in vach' k'ab',"
        },
        {
            "number": "35",
            "text": "masanto ol vak'canoch eb' ayoch ajk'ool d'ayach d'a yalanh oc, xchi Dios d'a Vajalil, xchi vinhaj David chi'."
        },
        {
            "number": "36",
            "text": "Palta in gana tzeyojtaquejel sik'lab'il e masanil ex vetisraelal to a Jesús ix e culusejq'ue chi', aton ix ak'jioch Cajaloc yuj Dios. Ix ak'jioch Cristoal, aton jun tanhvab'iltaxon sjavi cuuj, xchi vinhaj Pedro chi'."
        },
        {
            "number": "37",
            "text": "Ayic ix yab'an juntzanh chi' eb' chonhab', ix te och pitz'an cusk'olal d'a spixan eb'. Ix yalan eb' icha tic d'a vinhaj Pedro yed' d'a juntzanhxo eb' schecab' Jesús: --Ex vetanimail, ¿tas vach' co k'ulan ticnaic jun? xchi eb'."
        },
        {
            "number": "38",
            "text": "Yuj chi', ix yal vinhaj Pedro chi' d'a eb': --Naec e b'a. Aq'uec bautizar e b'a d'a sb'i Jesucristo, yic vach' ol ak'joc lajvoc e mul yuj Dios. Ichato chi', ol yak'an Espíritu Santo d'ayex."
        },
        {
            "number": "39",
            "text": "Yujto icha chi' ajnac yak'annaccan sti' d'ayonh, d'a eb' cuninal yed' pax d'a masanil mach najat ay. Yujto a Cajalil co Diosal syak' Yespíritu d'a jantacnhej eb' syavtejcot yicoc, xchi vinhaj Pedro chi' d'a eb'."
        },
        {
            "number": "40",
            "text": "Tzijtumto tas ix yal vinh d'a eb'. Ix yak'anpax razón vinh d'a eb': --Iq'uequel e b'a d'a scal eb' malaj svach'il tic, xchi vinh."
        },
        {
            "number": "41",
            "text": "Yuj chi' ay eb' ix ak'anoch d'a sk'ool tas ix yal vinhaj Pedro chi'. Ix yak'an ak'joc bautizar sb'a eb'. A eb' ix och creyenteal d'a jun k'u chi', ay am oxeoc mil eb'."
        },
        {
            "number": "42",
            "text": "Ix yak'an val och spensar eb' d'a juntzanh k'ayb'ub'al ix yal eb' schecab' Jesús chi'. Junxonhej ix yutej spensar eb' smasanil. Slesalvi eb', smolb'an sb'a eb', svaan ixim pan eb' yic vach' snaancot Jesús Cajal eb'."
        },
        {
            "number": "43",
            "text": "A eb' schecab' Jesús, tzijtum milagro ix sch'ox eb' yuj spoder Dios. Yuj chi' ix laj xiv eb' anima smasanil."
        },
        {
            "number": "44",
            "text": "Jantacnhej eb' ix ak'anoch Cristo d'a sk'ool, junxonhej ix aj eb'. Jantacnhej tastac ay d'a eb', junxonhej ix laj yutej eb'."
        },
        {
            "number": "45",
            "text": "Ay eb' ix laj schonhel sluum yed' jantacnhej tastac ay d'a eb'. Ix laj spucanek' stojol eb' d'a scal, icha syala' tastac tz'och yuj junjun eb'."
        },
        {
            "number": "46",
            "text": "Junjun k'u smolb'an sb'a eb' d'a yol yamaq'uil stemplo Dios. Axo d'a spat eb' smolb'ej sb'a yic smol va eb'. Junxonhej slaj va eb' d'a tzalajk'olal. Te junk'olal ix aj eb'."
        },
        {
            "number": "47",
            "text": "Slaj yalan vach' lolonel eb' d'a Dios, ste tzalaj pax eb' anima smasanil yed' eb'. Axo Jesús Cajal tz'ak'an q'uib' sb'isul eb' d'a junjun k'u, yuj eb' van scolchaj chi' yuuj."
        }
    ]
}