{
    "chapter": "11",
    "verses": [
        {
            "number": "1",
            "text": "Axo eb' schecab' Jesús yet' eb' creyente ay t'a yol yic Judea, ix yab' eb' to ay eb' manh israeloc ix ak'anoch slolonel Dios t'a sk'ool."
        },
        {
            "number": "2",
            "text": "Yuj chi' ayic ix k'ochxi winhaj Pedro t'a Jerusalén, ix yalan eb' creyente israel to manh wach'oc ix yutej sb'a winh."
        },
        {
            "number": "3",
            "text": "Ix yalan eb' icha tik t'a winh: --¿Tas yuj ix ach xid'ek' a k'umej eb' manh israeloc, ach wa pax yet' eb'? xchi eb' t'a winh."
        },
        {
            "number": "4",
            "text": "Yuj chi' ix och ijan winh yalan t'a eb' tastac ix uji chi', ix yalan winh icha tik:"
        },
        {
            "number": "5",
            "text": "--Ayinek' t'a chonhab' Jope. Axo t'a jun k'u, van in lesalvi, icha vayich ix aj vilan yemul jun niwan k'apac ix cot t'a satcha’anh. Yamb'il schiquintac schanhil, ix emul b'aj ay in ek' chi'."
        },
        {
            "number": "6",
            "text": "Ix in och q'uelan t'ay yic svila' tas ayoch t'a yool. Axo ix vilani, ay juntzanh nok' caltacte'al nok' chanhe' yoc. Ay nok' ay smay. Ay nok' chan yet' juntzanh nok' much."
        },
        {
            "number": "7",
            "text": "Ixlajwi chi', ix vab'an yoch jun lolonel, ix yalani: Pedro, milcham juntzanh nok' tik a chi'a, xchi."
        },
        {
            "number": "8",
            "text": "Palta ix in tak'vi t'ay: Maay, ach Vajal, yujto manta juneloc tzin chi junok comon tas, ma junok tas ay yowalil yuj ley Moisés, xin chi t'ay."
        },
        {
            "number": "9",
            "text": "Yuj chi', ix yalanemta junelxo t'ayin t'a satcha’anh: Ha juntzanh tas syal Dios to malaj yowalil, a achxo tik, manh ala' to ay yowalil, xchi."
        },
        {
            "number": "10",
            "text": "Oxel ix yal juntzanh chi' icha chi'. Ixlajwi chi' ix ik'jixiq'ue jun k'apac chi' t'a satcha’anh."
        },
        {
            "number": "11",
            "text": "Junanto rato chi' ix k'och oxvanh eb' winh t'a jun pat b'aj ayinek' chi'. Ha eb' winh chi', ha t'a chonhab' Cesarea ix checjicot eb' winh, yic sb'at in sayan eb' winh t'a chonhab' Jope."
        },
        {
            "number": "12",
            "text": "Axo Yespíritu Dios ix alan t'ayin icha tik: Ixic, manh chab'k'olaloc tzach b'at yet' eb' winh, xchi. Ix b'at pax vacvanhxo eb' winh cuk'tac tik ved'oc. Axo ix onh k'och ta', ix onh och t'a yol spat jun winh."
        },
        {
            "number": "13",
            "text": "Ix yalan winh t'ayonh to ix yil jun ángel winh, linhanek' t'a yol spat winh chi'. Ix yalan t'a winh: Checb'at jayvanhoc eb' winh t'a chonhab' Jope, b'at yik'ocab'cot winhaj Simón eb' winh, scuchan pax Pedro."
        },
        {
            "number": "14",
            "text": "Ha winh ol alan t'ayach tas ol aj a colchaji yet' jantacnhej eb' ayek' t'a yol a pat, xchi jun ángel chi' t'a winh."
        },
        {
            "number": "15",
            "text": "Axo yic ix in och ijan valan t'a eb', t'a jun rato chi' ix och Yespíritu Dios t'a eb', icha ix aj yoch t'ayonh t'a sb'ab'elal."
        },
        {
            "number": "16",
            "text": "Yuj chi' ix in naancot tas alb'ilcan yuj Cajal Jesús, ayic ix yalan icha tik: Yel toni, a winhaj Juan ix ak'an bautizar eb' anima t'a ha ha'. Palta a ex tik, ol ex ak'joc bautizar yuj Yespíritu Dios, xchi."
        },
        {
            "number": "17",
            "text": "Ha Dios ix ak'an Yespíritu t'a eb' icha ix yutej yak'an t'ayonh ayic ix cak'anoch Cajal Jesucristo t'a co k'ool. Yuj chi', ¿tom a in tik, syal in cachanoch vaan tas sk'ulej Dios? xchi winhaj Pedro chi' t'a eb'."
        },
        {
            "number": "18",
            "text": "Axo eb' creyente t'a Jerusalén chi', ayic ix yab'an juntzanh chi' eb', manhxalaj tas ix yal eb'. Axonhej wach' lolonel ix yal eb' d'ha Dios. Ix yalan eb': --Anhejtona' pax eb' manh israeloc, ha Dios ix ak'an sna sb'a eb' yic wach' scha sk'inal eb' t'a junelnhej qued'oc, xchi eb'."
        },
        {
            "number": "19",
            "text": "Ayic ix miljicham winhaj Esteban, ix ak'jipax och syaelal eb' creyente smasanil. Yuj chi' ix b'at eb' elelal. Ay eb' ix k'och masanto t'a chonhab' Fenicia, t'a Chipre yet' t'a Antioquía. Ix laj yalanel wach' ab'ix eb' t'a eb' yetisraelal ayek' ta'. Palta malaj tas ix yal eb' t'a eb' manh israeloc."
        },
        {
            "number": "20",
            "text": "Palta ay jayvanh eb' creyente aj Chipre yet' eb' aj Cirene ix k'och t'a chonhab' Antioquía chi'. Ata' ix yalel yab'ixal Jesucristo eb' t'a eb' manh israeloc."
        },
        {
            "number": "21",
            "text": "Axo Jesús Cajal ix och yet' eb' creyente chi', yuj chi' tzijtum anima ix sq'uex sb'eyb'al. Ix yak'anoch Cajal Jesús eb' t'a sk'ool."
        },
        {
            "number": "22",
            "text": "Axo eb' creyente aj Jerusalén, ayic ix yab'an specal jun chi' eb', ix schecb'at winhaj Bernabé eb' t'a Antioquía chi'."
        },
        {
            "number": "23",
            "text": "Axo ix k'och winh, ix yilan winh, te niwan swach'k'olal Dios ix yak' t'a eb'. Yuj chi' ix te tzalaj winh yuj eb'. Ix ak'ji stek'anil eb' yuj winh. Ix yalan winh to tek'an syutej sb'a eb', syak'anpax och spensar eb' t'a Cajal Jesús t'a masanil tiempo."
        },
        {
            "number": "24",
            "text": "Icha chi' ix yutej winhaj Bernabé chi' yalan t'a eb', yujto te wach' spensar winh. Te ayoch Espíritu Santo yet' winh. Syak' val och Dios winh t'a sk'ool. Yuj chi' tzijtum val eb' aj chonhab' chi' ix ak'anoch Cajal Jesús t'a sk'ool yuj winh."
        },
        {
            "number": "25",
            "text": "Ixlajwi chi', ix b'at winhaj Bernabé chi' t'a chonhab' Tarso, ix b'at sayanek' winhaj Saulo winh ta'. Axo ix ilchaj winh yuj winh, ix yik'ancot winh winh t'a chonhab' Antioquía chi'."
        },
        {
            "number": "26",
            "text": "Axo ta' ix ek' jun ab'il eb' winh t'a skal eb' creyente chi'. Tzijtum mach ix sk'ayb'ej eb' winh. Ha t'a jun chonhab' chi', ata' ix ak'ji scuch eb' creyente cristiano t'a sb'ab'elal."
        },
        {
            "number": "27",
            "text": "Ha t'a jun pekti’ chi', ay jayvanh eb' winh schecab' Dios ix b'at alanel slolonel. Ix cot eb' winh t'a Jerusalén, ix javi eb' winh t'a Antioquía chi'."
        },
        {
            "number": "28",
            "text": "Ay jun winh yetb'eyum eb' winh scuch Agabo. Ix q'ue vaan winh t'a skal eb' creyente. Axo Yespíritu Dios ix ak'an yal winh icha tik: --Ay jun niwan vejel ol javok t'a masanil yol yib'anhk’inal tik, xchi winh. (Ha jun vejel ix yal winh chi', ha t'a stiempoal ayoch winhaj Claudio yajalil, ata' ix yak'a')."
        },
        {
            "number": "29",
            "text": "Yuj tas ix yal winhaj Agabo chi', haxo eb' creyente aj Antioquía chi', ix el t'a sk'ool eb' to skolwaj eb' t'a eb' creyente aj Judea, ato syala' jantac stzak'van eb' yak'ani."
        },
        {
            "number": "30",
            "text": "Icha chi' ix sk'ulej eb'. Ix yak'anb'at yofrenda eb' t'a eb' winh anciano aj Judea chi'. Axo winhaj Bernabé yet' winhaj Saulo ix ik'anb'at jun ofrenda chi'."
        }
    ]
}