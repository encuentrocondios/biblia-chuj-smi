{
    "chapter": "11",
    "verses": [
        {
            "number": "1",
            "text": "Axo heb' schekab' Jesús yet' heb' creyente ay t'a yol yic Judea, ix yab' heb' to ay heb' manh israelok ix ak'anoch slolonel Dios t'a sk'ool."
        },
        {
            "number": "2",
            "text": "Yuj chi' ayic ix k'ochxi winhaj Pedro t'a Jerusalén, ix yalan heb' creyente israel to manh wach'oc ix yutej sb'a winh."
        },
        {
            "number": "3",
            "text": "Ix yalan heb' icha tik t'a winh: --¿Tas yuj ix ach xid'ek' a k'umej heb' manh israelok, ach wa pax yet' heb'? xchi heb' t'a winh."
        },
        {
            "number": "4",
            "text": "Yuj chi' ix och ijan winh yalan t'a heb' tastac ix uji chi', ix yalan winh icha tik:"
        },
        {
            "number": "5",
            "text": "--Ayinek' t'a chonhab' Jope. Axo t'a jun k'u, wan in lesalwi, icha wayich ix aj wilan yemul jun niwan k'apac ix cot t'a satcha’anh. Yamb'il schiquintac schanhil, ix emul b'aj ay in ek' chi'."
        },
        {
            "number": "6",
            "text": "Ix in och k'elan t'ay yic swila' tas ayoch t'a yool. Axo ix wilani, ay juntzanh nok' kaltacte'al nok' chanhe' yoc. Ay nok' ay smay. Ay nok' chan yet' juntzanh nok' much."
        },
        {
            "number": "7",
            "text": "Ixlajwi chi', ix wab'an yoch jun lolonel, ix yalani: Pedro, milcham juntzanh nok' tik a chi'a, xchi."
        },
        {
            "number": "8",
            "text": "Palta ix in tak'wi t'ay: Maay, ach Vajal, yujto manta juneloc tzin chi junok comon tas, ma junok tas ay yowalil yuj ley Moisés, xin chi t'ay."
        },
        {
            "number": "9",
            "text": "Yuj chi', ix yalanemta junelxo t'ayin t'a satcha’anh: Ha juntzanh tas syal Dios to malaj yowalil, a achxo tik, manh ala' to ay yowalil, xchi."
        },
        {
            "number": "10",
            "text": "Oxel ix yal juntzanh chi' icha chi'. Ixlajwi chi' ix ik'jixik'e jun k'apac chi' t'a satcha’anh."
        },
        {
            "number": "11",
            "text": "Junanto rato chi' ix k'och oxwanh heb' winh t'a jun pat b'aj ayinek' chi'. Ha heb' winh chi', ha t'a chonhab' Cesarea ix checjicot heb' winh, yic sb'at in sayan heb' winh t'a chonhab' Jope."
        },
        {
            "number": "12",
            "text": "Axo Yespíritu Dios ix alan t'ayin icha tik: Ixic, manh chab'k'olaloc tzach b'at yet' heb' winh, xchi. Ix b'at pax wacwanhxo heb' winh cuk'tac tik wed'oc. Axo ix onh k'och ta', ix onh och t'a yol spat jun winh."
        },
        {
            "number": "13",
            "text": "Ix yalan winh t'ayonh to ix yil jun ángel winh, linhanek' t'a yol spat winh chi'. Ix yalan t'a winh: Checb'at jaywanhoc heb' winh t'a chonhab' Jope, b'at yik'okab'cot winhaj Simón heb' winh, skuchan pax Pedro."
        },
        {
            "number": "14",
            "text": "Ha winh ol alan t'ayach tas ol aj a colchaji yet' jantacnhej heb' ayek' t'a yol a pat, xchi jun ángel chi' t'a winh."
        },
        {
            "number": "15",
            "text": "Axo yic ix in och ijan walan t'a heb', t'a jun rato chi' ix och Yespíritu Dios t'a heb', icha ix aj yoch t'ayonh t'a sb'ab'elal."
        },
        {
            "number": "16",
            "text": "Yuj chi' ix in naancot tas alb'ilkan yuj Kajal Jesús, ayic ix yalan icha tik: Yel toni, a winhaj Juan ix ak'an bautizar heb' anima t'a ha ha'. Palta a ex tik, ol ex ak'joc bautizar yuj Yespíritu Dios, xchi."
        },
        {
            "number": "17",
            "text": "Ha Dios ix ak'an Yespíritu t'a heb' icha ix yutej yak'an t'ayonh ayic ix kak'anoch Kajal Jesucristo t'a ko k'ool. Yuj chi', ¿tom a in tik, syal in cachanoch waan tas sk'ulej Dios? xchi winhaj Pedro chi' t'a heb'."
        },
        {
            "number": "18",
            "text": "Axo heb' creyente t'a Jerusalén chi', ayic ix yab'an juntzanh chi' heb', manhxalaj tas ix yal heb'. Axonhej wach' lolonel ix yal heb' d'ha Dios. Ix yalan heb': --Anhejtona' pax heb' manh israelok, ha Dios ix ak'an sna sb'a heb' yic wach' scha sk'inal heb' t'a junelnhej qued'oc, xchi heb'."
        },
        {
            "number": "19",
            "text": "Ayic ix miljicham winhaj Esteban, ix ak'jipax och syaelal heb' creyente smasanil. Yuj chi' ix b'at heb' elelal. Ay heb' ix k'och masanto t'a chonhab' Fenicia, t'a Chipre yet' t'a Antioquía. Ix laj yalanel wach' ab'ix heb' t'a heb' yetisraelal ayek' ta'. Palta malaj tas ix yal heb' t'a heb' manh israelok."
        },
        {
            "number": "20",
            "text": "Palta ay jaywanh heb' creyente aj Chipre yet' heb' aj Cirene ix k'och t'a chonhab' Antioquía chi'. Ata' ix yalel yab'ixal Jesucristo heb' t'a heb' manh israelok."
        },
        {
            "number": "21",
            "text": "Axo Jesús Kajal ix och yet' heb' creyente chi', yuj chi' tzijtum anima ix sk'ex sb'eyb'al. Ix yak'anoch Kajal Jesús heb' t'a sk'ool."
        },
        {
            "number": "22",
            "text": "Axo heb' creyente aj Jerusalén, ayic ix yab'an spekal jun chi' heb', ix schecb'at winhaj Bernabé heb' t'a Antioquía chi'."
        },
        {
            "number": "23",
            "text": "Axo ix k'och winh, ix yilan winh, te niwan swach'k'olal Dios ix yak' t'a heb'. Yuj chi' ix te tzalaj winh yuj heb'. Ix ak'ji stek'anil heb' yuj winh. Ix yalan winh to tek'an syutej sb'a heb', syak'anpax och spensar heb' t'a Kajal Jesús t'a masanil tiempo."
        },
        {
            "number": "24",
            "text": "Icha chi' ix yutej winhaj Bernabé chi' yalan t'a heb', yujto te wach' spensar winh. Te ayoch Espíritu Santo yet' winh. Syak' wal och Dios winh t'a sk'ool. Yuj chi' tzijtum wal heb' aj chonhab' chi' ix ak'anoch Kajal Jesús t'a sk'ool yuj winh."
        },
        {
            "number": "25",
            "text": "Ixlajwi chi', ix b'at winhaj Bernabé chi' t'a chonhab' Tarso, ix b'at sayanek' winhaj Saulo winh ta'. Axo ix ilchaj winh yuj winh, ix yik'ancot winh winh t'a chonhab' Antioquía chi'."
        },
        {
            "number": "26",
            "text": "Axo ta' ix ek' jun ab'il heb' winh t'a skal heb' creyente chi'. Tzijtum mach ix sk'ayb'ej heb' winh. Ha t'a jun chonhab' chi', ata' ix ak'ji scuch heb' creyente cristiano t'a sb'ab'elal."
        },
        {
            "number": "27",
            "text": "Ha t'a jun pekti’ chi', ay jaywanh heb' winh schekab' Dios ix b'at alanel slolonel. Ix cot heb' winh t'a Jerusalén, ix jawi heb' winh t'a Antioquía chi'."
        },
        {
            "number": "28",
            "text": "Ay jun winh yetb'eyum heb' winh scuch Agabo. Ix k'e waan winh t'a skal heb' creyente. Axo Yespíritu Dios ix ak'an yal winh icha tik: --Ay jun niwan wejel ol jawok t'a masanil yol yib'anhk’inal tik, xchi winh. (Ha jun wejel ix yal winh chi', ha t'a stiempoal ayoch winhaj Claudio yajalil, ata' ix yak'a')."
        },
        {
            "number": "29",
            "text": "Yuj tas ix yal winhaj Agabo chi', haxo heb' creyente aj Antioquía chi', ix el t'a sk'ool heb' to skolwaj heb' t'a heb' creyente aj Judea, ato syala' jantac stzak'wan heb' yak'ani."
        },
        {
            "number": "30",
            "text": "Icha chi' ix sk'ulej heb'. Ix yak'anb'at yofrenda heb' t'a heb' winh anciano aj Judea chi'. Axo winhaj Bernabé yet' winhaj Saulo ix ik'anb'at jun ofrenda chi'."
        }
    ]
}