{
    "chapter": "17",
    "verses": [
        {
            "number": "1",
            "text": "Ix ek' winhaj Pablo yet' winhaj Silas chi' t'a chonhab' Anfípolis yet' t'a chonhab' Apolonia. Ixlajwi chi', ix k'och eb' winh t'a chonhab' Tesalónica b'aj ay jun spatil culto."
        },
        {
            "number": "2",
            "text": "Axo winhaj Pablo chi' ix och winh yet' eb' ta' ichataxon smodo winh. Oxe' k'ual ik'oj ip ix yak' winh yak'lab'an Slolonel Dios yalan t'a eb' israel"
        },
        {
            "number": "3",
            "text": "chajtil to a Cristo yowalil ix yab' syail, ix miljichamoc. Yovalil pax ix pitzvixi t'a skal eb' chamnac. Ix yalanpax winh t'a eb' icha tik: --Ha Jesús van valan yab'ixal tik t'ayex, aton Cristo, xchi winh t'a eb'."
        },
        {
            "number": "4",
            "text": "Ay jayvanh eb' israel ix ak'anoch Cristo t'a sk'ool. Yuj chi' ix och eb' yetb'eyumoc winhaj Pablo yet' winhaj Silas chi'. Tzijtum eb' griego ochnac t'a sk'ayb'ub'al eb' israel ix ak'anpaxoch t'a sk'ool. Tzijtum pax eb' ix ix ojtacab'il yuj eb' anima ix ak'anoch t'a sk'ool."
        },
        {
            "number": "5",
            "text": "Palta haxo eb' israel maj ak'anochlaj t'a sk'ool, ayic ix yilan eb', ix te cot yoval eb'. Ix smolb'an juntzanh eb' chuk spensar eb'. Ha eb' chi', anhej chukal tzek' sayek' eb' t'a yol chonhab' chi'. Ixlajwi yak'ji sk'ool eb' yuj eb', ix ek' smolb'an eb' anima eb' smasanil. Ix q'ue somnaj eb' anima chi' ste cot yoval. Ix yak'an yip eb' yecanoch sb'ha t'a yol spat jun winh scuch Jasón, yujto a snaan eb' to ata' ayek' winhaj Pablo yet' winhaj Silas chi', yujto sgana eb' syiq'uelta eb' winh yic syak'anoch eb' winh eb' t'a yichanh eb' chonhab'."
        },
        {
            "number": "6",
            "text": "Palta malaj eb' winh ayek' t'a yol pat chi'. Yuj chi', ix syam winhaj Jasón eb' yet' jayvanhxo eb' creyente. Ix ik'jib'at eb' yuj eb' winh t'a eb' winh yajal. Axo ta' ix yal chaanh eb': --Ha winhaj Pablo yet' winhaj Silas, tzek' eb' winh yak' somchajel eb' anima t'a yol yib'anhk’inal tik. Axo ticnaic ix ja eb' winh t'ayonh."
        },
        {
            "number": "7",
            "text": "Ha winhaj Jasón tik ix chaanoch eb' winh t'a yol spat. Ha eb' winh tik toxon max sk'anab'ajej sley winh cajal t'a Roma eb' winh, yujto syal eb' winh to ay junxo rey scuchan Jesús, xchi eb' t'a eb' winh yajal chi'."
        },
        {
            "number": "8",
            "text": "Ayic ix yab'an jun chi' eb' winh yajal yet' eb' chonhab' chi', ix q'ue somnaj eb' scot yoval."
        },
        {
            "number": "9",
            "text": "Axo q'uen tumin ix sk'an eb' yajal chi' t'a winhaj Jasón yet' t'a eb' ajun yet' winh chi'. Ichato chi', ix actajel eb'."
        },
        {
            "number": "10",
            "text": "Axo yic ix k'ik'b'i, ix checjib'at winhaj Pablo yet' winhaj Silas chi' yuj eb' creyente t'a chonhab' Berea. Axo ix k'och eb' winh ta', ix och eb' winh t'a yol spatil culto."
        },
        {
            "number": "11",
            "text": "Ha eb' israel aj Berea chi' más wach' spensar eb' t'a yichanh eb' aj Tesalónica chi', yujto ix smaclej val yab' slolonel Dios eb'. Axo t'a junjun k'u, sk'ayb'an eb' tas tz'ib'ab'ilcan t'a Slolonel Dios yic syil eb' tato yel syal winhaj Pablo chi'."
        },
        {
            "number": "12",
            "text": "Yuj chi' tzijtum eb' israel yet' eb' griego ix ak'anoch Cristo t'a sk'ool. Ha t'a skal eb' chi' ay eb' ix ix ojtacab'il yuj eb' anima yet' pax eb' winh vinac."
        },
        {
            "number": "13",
            "text": "Palta haxo eb' israel aj Tesalónica, ayic ix yab'an eb' to van yalanel slolonel Dios winhaj Pablo t'a Berea chi', ix b'at eb' ta'. Ayic ix k'och eb', ix yak'q'ue somnaj eb' chonhab' chi' eb' scot yoval."
        },
        {
            "number": "14",
            "text": "Palta elanhchamel ix checjib'at winhaj Pablo chi' t'a sti' ha' mar yuj eb' creyente. Axo winhaj Silas yet' winhaj Timoteo ix kan eb' winh t'a chonhab' Berea chi'."
        },
        {
            "number": "15",
            "text": "Ha eb' creyente ix b'at yet' winhaj Pablo chi', ix b'atnhej eb' yet' winh masanto t'a chonhab' Atenas. Ayic ix k'och eb' ta' ix yalan winh t'a eb': --Tzeyal t'a winhaj Silas yet' t'a winhaj Timoteo to scot eb' winh t'a elanhchamel, xchi winh t'a eb'. Ixlajwi chi' ix meltzajxi eb'."
        },
        {
            "number": "16",
            "text": "Ayic van stanhvan winhaj Pablo sk'och winhaj Silas yet' winhaj Timoteo chi' t'a chonhab' Atenas, ix yilan winh, manh jantacoc juntzanh tas syaloch eb' anima sdiosaloc. Yuj chi' ix te kus winh yilani."
        },
        {
            "number": "17",
            "text": "Ichato chi' ix och winh t'a yol spatil culto. Ix stelan sb'a winh yet' eb' israel yet' eb' ochnac t'a sk'ayb'ub'al eb'. Axo t'a junjun k'u ix laj yalub'tanhej pax winh yet' eb' anima ayek' t'a mercado."
        },
        {
            "number": "18",
            "text": "Ay juntzanh eb' winh vinac te jelan sk'ayb'an sjelanil eb' scuch epicúreo yet' juntzanh eb' scuch estoico. Ix och ijan eb' winh slolon yet' winhaj Pablo chi'. Axo nanhalxo eb' winh ix alub'tanhan icha tik: --Ha jun winh te jelan slolon tik, ¿tastaxlaj ol yal winh t'ayonh? xchi eb' winh. Axo juntzanhxo eb' winh ix alan icha tik: --Ha co naani to tzul yal yab'ixal juntzanhxo ch'oc diosal winh, xchi eb' winh. Icha chi' ix aj yalan eb' winh yujto ix yalel yab'ixal Jesucristo winhaj Pablo chi'. Ix yalanpax winh to ol pitzvocxi eb' chamnac."
        },
        {
            "number": "19",
            "text": "Axo eb' winh jelan chi' ix ik'anb'at winhaj Pablo chi' t'a jun yune' tzalan scuch Areópago, aton jun b'aj smolb'ejtaxon sb'a eb' winh yic syak'an slajti' eb' winh. Ayic ix k'och eb' winh ta' ix sk'anb'an eb' winh t'a winh: --Ha jun ak' k'ayb'ub'al tzalel tik, ¿tzam yal cab'an smasanil?"
        },
        {
            "number": "20",
            "text": "Yujto manta b'aj scab' juntzanh tik, yuj chi' co gana scojtaquejeli tas syalelk'ochi, xchi eb' winh t'a winh."
        },
        {
            "number": "21",
            "text": "Icha chi' ix aj yalan eb' yujto masanil eb' anima t'a Atenas chi' yet' pax eb' ch'oc chonhab'il ayek' ta', ch'oc smodo eb'. Tato ay junok ak' k'ayb'ub'al tz'alji, sgana eb' syab' smasanil, syalan paxel eb' junelxo. Anhej ta' syak'och spensar eb'."
        },
        {
            "number": "22",
            "text": "Axo winhaj Pablo chi', ix q'ue linhan winh t'a skal eb' t'a Areópago chi', ix yalan winh: --Ex yajal t'a Atenas tik, ix wila'' to te ay val och e pensar t'a juntzanh e diosal."
        },
        {
            "number": "23",
            "text": "Yujto ayic ix in b'eyek' t'a yol e chonhab' tik, ix in ek' vil b'ajtac slaj eyaq'uem e b'ha t'a juntzanh e diosal chi'. Ix vilan pax jun sb'achnub' silab' b'ajtil tz'ib'ab'ilcan och eyuj icha tik: Ha t'a tik scaq'uem co b'ha t'a jun Dios manh ojtacab'iloc, xchi. Ha jun Dios chi', nivanoc tzeyaq'uem e b'a t'ay, palta manh eyojtacoc. Aton jun Dios chi' tzul val yab'ixal t'ayex."
        },
        {
            "number": "24",
            "text": "Ha jun Dios swal tik, a b'ojinac yol yib'anhk’inal tik yet' masanil tas ay t'ay. Aton yajal yaj t'a satcha’anh, yajal pax yaj t'a yol yib'anhk’inal tik. Ha jun Dios chi', max cajnaj t'a junok pat b'ob'il yuj eb' anima."
        },
        {
            "number": "25",
            "text": "Manh yovaliloc ay tas tz'ak'ji t'ay yuj eb' anima. Yujto aton tz'ak'an co q'uinal co masanil. Ha tz'ak'an quik' quik', a tz'ak'anpax masanil tas ay t'ayonh."
        },
        {
            "number": "26",
            "text": "Aton b'ojinac jun winh b'ab'el vinac ochnac smam yichamoc junjun nación, yic aynhej anima t'a masanil sat lu'um tik. Ha tz'alani jantac tiempoal tzek' junjun nación. Ha tz'alanpaxi b'ajtil sk'och k'aman smacb'en junjun."
        },
        {
            "number": "27",
            "text": "Icha chi' syutej yic wach' tz'ilchaj yuj eb' anima. Wach'chom tonhej tzek' machmon eb' sayeq'ui yic tope val tz'ilchaj yuj eb'. Palta swal t'ayex, manh najatoc ayek' Dios chi'. Lak'an ayek' t'a co tz'ey junjun onh."
        },
        {
            "number": "28",
            "text": "Yel, yujnhej Dios chi' pitzan onh. Yuj ay co q'uinal. Yuj ay onh ek' t'a yol yib'anhk’inal tik. Ay juntzanh eb' eyetchonhab' jelan sloloni. Syalan eb' icha tik: Yuninal onh Dios co masanil, xchi eb'."
        },
        {
            "number": "29",
            "text": "Yel ton syal eb', yuninal onh Dios. Yuj chi' manhxo smojoc sco na'a to Dios juntzanh yechel b'ob'il tik yet' q'uen oro, q'uen plata yet' juntzanhxo q'uen q'ueen. Ha juntzanh yechel tik yujnhej sjelanil eb' anima sb'oi."
        },
        {
            "number": "30",
            "text": "Ha t'a peca' manh yojtacoc eb' anima chajtil yaj Dios. Yuj chi' niwan yutejnac sk'ool t'a eb'. Palta a tz'alan ticnaic to yowalil sna sb'a eb' anima smasanil t'a yol yib'anhk’inal tik."
        },
        {
            "number": "31",
            "text": "Yujto yalnaccani to ay jun k'ual ol sch'olb'itej tas yaj eb' anima smasanil. Tojol ol yutoc sch'olb'itan tas yaj eb', icha tas tz'el sk'ulan junjun eb'. Axo jun sik'b'ilcanel yuj, aton jun chi' ol ch'olb'itan tas yaj eb'. Ix sch'ox Dios t'a eb' anima smasanil to te yel jun tik ayic ix ik'jiq'ue vaan jun sik'b'ilcanel yuj chi' t'a skal eb' chamnac, xchi winhaj Pablo chi' t'a eb'."
        },
        {
            "number": "32",
            "text": "Palta ayic ix yab'an eb' to ol pitzvocxi eb' chamnac, ay eb' ix laj b'uchvaj t'a winh. Palta ay juntzanhxo eb' ix alani: --Olto co k'anb'ejxi cab' juntzanh tik t'ayach, xchi eb' winh t'a winh."
        },
        {
            "number": "33",
            "text": "Ixlajwi yalan juntzanh chi' eb', ix el winh t'a skal eb'."
        },
        {
            "number": "34",
            "text": "Palta ay jayvanh eb' ix ak'anoch Cristo t'a sk'ool. Ix och eb' yetb'eyumoc winhaj Pablo chi'. Ha t'a skal eb' chi', ata' ayek' winhaj Dionisio, winh yetyajalil sb'a yet' eb' smolb'ej sb'ha t'a Areópago chi'. Ay pax jun ix ix scuchan Dámaris yet' juntzanhxo eb'."
        }
    ]
}