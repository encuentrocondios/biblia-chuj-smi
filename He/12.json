{
    "chapter": "12",
    "verses": [
        {
            "number": "1",
            "text": "Ha t'a yic jun pekti’ chi', a winhaj rey Herodes, ix och ijan winh yak'an chukal t'a eb' creyente."
        },
        {
            "number": "2",
            "text": "Ix schecan winh tzepchajel sjolom winhaj Jacobo, aton winh yuk'tac winhaj Juan."
        },
        {
            "number": "3",
            "text": "Ayic ix yilan winh to wach' ix yab' eb' israel yuj jun chi', yuj chi' ix schec winh yamjocpax winhaj Pedro. Ha t'a jun sq'uinh eb' israel, yic svaan ixim pan eb' malaj yich, ata' ix yamji winh."
        },
        {
            "number": "4",
            "text": "Axo ix yamchaj winh chi', ix ak'jioch winh t'a preso. Ix ak'jioch winh t'a yol sk'ab' vaclajunhvanh eb' soldado, yic stanhvaj winh yuj eb'. Chanhtacvanh eb' ix tanhvan winh t'a juntac el. Ix snaan winhaj Herodes chi' to ayic ol lajvoc q'uinh yic snajicoti tas aj yelnaccot eb' israel t'a Egipto chi', ol sch'oxanelta winhaj Pedro chi' winh t'a yichanh eb' anima, ichato chi' ol sch'olb'itan winh rey chi' tas yaj winh."
        },
        {
            "number": "5",
            "text": "Yuj chi' te ay val och yilumal winhaj Pedro t'a yol te' preso chi'. Axo eb' creyente, t'a smasanil sk'ool eb' ix lesalvi d'ha Dios yuj winh. Maj ochlaj vaan eb' slesalvi."
        },
        {
            "number": "6",
            "text": "Axo t'a jun ak'val, k'ik'anocxo tz'elta winhaj Pedro chi' t'a yichanh eb' anima yuj winhaj Herodes chi', vaynac winh t'a snanhal chavanh eb' soldado. Tzek'b'il winh t'a chab' q'uen cadena. Axo t'a sti' te' preso chi' ayek' chavanhxo eb' winh stanhvej."
        },
        {
            "number": "7",
            "text": "Palta t'a jun rato chi' ix k'och jun yángel Dios Cajal. Te sac q'uinal ix aj t'a yol te' preso chi' yuj. Ix yecub'tanhan scostil winhaj Pedro chi' jun ángel chi', yic tz'el svayanh winh, ix yalan t'a winh: --Q'ueanh vaan val ticnaic, xchi. Axo q'uen cadena ayoch chi' t'a sk'ab' winhaj Pedro chi', munil ix el q'ueen, ix em lanhnaj q'ueen."
        },
        {
            "number": "8",
            "text": "Ix yalanpax jun ángel chi' t'a winh: --Tzatzb'itej a tzek'ul, tzak'anoch a xanhab', xchi. Ixlajwi chi', ix yalan t'a winh: --Ak'och jun spatic a pichul. Tzach och tzak'an vuuj, xchi."
        },
        {
            "number": "9",
            "text": "Yuj chi' ix och tzak'an winh yuj. Ix elta winh t'a jun cuarto b'aj ayek' chi'. Van svayichan winh snaani. Manh yojtacoc winh tato yel to van yelta winh."
        },
        {
            "number": "10",
            "text": "Ix ek' eb' t'a scha macanhil b'aj ayek' eb' soldado van stanhvan te' preso chi', ichato chi' ix k'och eb' b'aj ay q'uen smacul preso chi' b'aj sjacviel t'a yol calle. Ha jun q'uen chi' munil ix jacvi q'uen sch'ocoj. Ix el eb' b'ian. Axo ix b'at eb' t'a jun calle chi', ix actajcan winhaj Pedro chi' yuj jun ángel chi'."
        },
        {
            "number": "11",
            "text": "Axo ix yilan winh to yel. Yuj chi' ix yalan winh: --Ha ticnaic, svila' to yel ix scheccot jun yángel Dios Cajal tzul in scolanel t'a yol sk'ab' winhaj Herodes. In colchajelta t'a yalanh jantacnhej tas sgana eb' vetisraelal syak'och t'a vib'anh, xchi winh."
        },
        {
            "number": "12",
            "text": "Vanto snaan juntzanh chi' winh, ix k'och winh t'a spat ix María, snun winhaj Juan, aton winh scuchpax Marcos. Tzijtum eb' molanek' t'a jun pat chi', van slesalvi eb' yuj winh."
        },
        {
            "number": "13",
            "text": "Yuj chi' ix sk'onhub'tanhej spuertail yamaq'uil jun pat chi' winh. Axo jun ix cob'es scuch Rode, a ix ix ul tak'voquelta t'a winh."
        },
        {
            "number": "14",
            "text": "Palta haxo ix yab'an ix to a winhaj Pedro, maj sjaclaj te' puerta chi' ix. Tonhej ix te tzalaj ix. Ix ochxi lemnaj ix. Ix yalan ix t'a eb' ayek' chi' ta' to a winhaj Pedro ayek' t'a sti' puerta chi'."
        },
        {
            "number": "15",
            "text": "Yuj chi' ix yal eb' t'a ix: --Tecan tonhej tzach comon loloni, xchi eb'. Palta ix yalxi ix to yel a winhaj Pedro chi' ayeq'ui. Axo ix yalanxi eb': --Tecan manhoclaj winhaj Pedro chi'. Tecan a junok ángel ayoch stanhvumaloc winh, tecan a ix javi, xchi eb' t'a ix."
        },
        {
            "number": "16",
            "text": "Axo winhaj Pedro chi', anheja' sk'onk'onhan och winh. Axo ix sjacan eb', ix yilan eb' to yel a winhaj Pedro chi' ayeq'ui. Ix te sat sk'ool eb'."
        },
        {
            "number": "17",
            "text": "Palta ix yak'an yechel winh yet' sk'ab' t'a eb' yic numan tz'aj eb'. Ixlajwi chi', ix yalan winh t'a eb' tas ix aj yik'jielta winh yuj Dios Cajal t'a preso chi'. Ix yalanpax winh t'a eb': --Tzeyal juntzanh tik t'a winhaj Jacobo yet' t'a juntzanhxo eb' creyente, xchi winh. Ixlajwi chi', ix elta winh t'a skal eb'. Ix b'at winh t'a junxo lugar."
        },
        {
            "number": "18",
            "text": "Axo yic ix sakb'i, ix q'ue somnaj eb' soldado yalani, yujto maj nachajel yuj eb' tas ix yutej sb'a winhaj Pedro chi'."
        },
        {
            "number": "19",
            "text": "Axo winhaj Herodes chi' ix ak'an órden yic saychaj winh, palta majxo ilchajlaj winh yuj eb'. Ix sk'anb'an winh t'a eb' soldado chi' tas ix aj yel winhaj Pedro chi' t'a yol sk'ab' eb'. Ixlajwi chi', ix yak'an órden winh scham eb'. Ixlajwi chi', ix el winhaj Herodes t'a yol yic Judea b'aj ayek' chi'. Ix k'och cajan winh t'a chonhab' Cesarea."
        },
        {
            "number": "20",
            "text": "Ha junel, ix te cot yoval winhaj rey Herodes chi' t'a eb' anima aj Tiro yet' Sidón. Yuj chi' ix slajtiej sb'a eb' tas syutej eb' b'at yalan sb'ha t'a winh. Ix yak'an sk'ol jun winh scuchan Blasto eb'. Aton winh sat yaj yak'an servil winh rey chi'. Yuj chi', haxo winh ix k'anan nivank'olal eb' t'a winh rey chi'. Icha chi' ix yutej sb'a eb', yujto ha t'a schonhab' winh rey chi', ata' tz'ak'jicot jantacnhej tas sva eb'."
        },
        {
            "number": "21",
            "text": "Axo winh rey chi' ix alani tas k'ual sk'och eb' t'a yichanh winh. Axo t'a jun k'u chi', ix yak'och juntzanh spichul winh te wach', icha yic eb' rey smasanil. Ixlajwi chi', ix em k'ojan winh t'a sk'ojnub'. Ix och ijan winh slolonelta t'a eb' anima chi'."
        },
        {
            "number": "22",
            "text": "Ixlajwi yab'an eb', ix laj yalanq'ue eb': --Ha jun slolon tik, manh animaoc, aton dios, xchi eb'."
        },
        {
            "number": "23",
            "text": "Yujto maj yik'chaanh sb'i Dios winh, yuj chi' t'a jun rato chi' ix ak'jioch syaelal winh yuj jun yángel Dios, ix och nok' ha'ay t'a yol sk'ool winh, ix cham winh."
        },
        {
            "number": "24",
            "text": "Palta haxo slolonel Dios Cajal ix pucaxnhejel t'a skal eb' anima. Ix laj alchajel t'a junjun lugar."
        },
        {
            "number": "25",
            "text": "Axo winhaj Bernabé yet' winhaj Saulo, ayic ix lajvi schecnab'il eb' winh t'a Jerusalén, ix b'atxi eb' winh. Ix yik'anb'at winhaj Juan eb' winh, aton winh scuch pax Marcos. Ix k'ochxi eb' winh t'a Antioquía chi'."
        }
    ]
}