{
    "chapter": "6",
    "verses": [
        {
            "number": "1",
            "text": "Ha t'a jun pekti’ chi', ix te q'uib' sb'isul eb' creyente. Palta a eb' creyente aj Grecia, ix cot yoval eb' t'a eb' creyente aj Israel, yujto ayic tz'ak'ji wa eb' meb'a' t'a junjun k'u, manh tz'acanoc tz'ak'ji svael eb' ix chamnac yetb'eyum aj Grecia chi'."
        },
        {
            "number": "2",
            "text": "Yuj chi' ix avtajcot eb' creyente smasanil yuj eb' schecab' Jesús chi'. Ix yalan eb': --Manh smojoc scactejcan calanel slolonel Dios tik yic axonhej vael tik squila'."
        },
        {
            "number": "3",
            "text": "Yuj chi', ex vuk'tac, tze say ucvanhoc vinac t'a co cal tik, tzeyak'anoch yopisio eb' sb'oan jun munlajel tik. Ha eb' tze say chi', aton eb' te wach' sb'eyb'al, eb' snachaj val el yic Dios yuj, eb' te ay val och Yespíritu Dios yet'oc."
        },
        {
            "number": "4",
            "text": "Ha onhxo tik, anheja' ol onh lesalvoc, ol calanpaxel slolonel Dios, xchi eb' lajchavanh chi'."
        },
        {
            "number": "5",
            "text": "Ix te tzalaj eb' smasanil yuj jun lolonel chi'. Axo eb' vinh ix sik'jiel chi', aton eb' vinh tik: Vinhaj Esteban, te ay val och spensar vinh d'ha Dios, te ay val och Yespíritu Dios yet' vinh, vinhaj Felipe, vinhaj Prócoro, vinhaj Nicanor, vinhaj Timón, vinhaj Parmenas yet' vinhaj Nicolás aj Antioquía. Ha vinhaj Nicolás tik, ochnac vinh t'a sk'ayb'ub'al eb' israel t'a yalanhtaxo."
        },
        {
            "number": "6",
            "text": "Ixlajwi sik'jielta eb' vinh chi', ix ik'jib'at eb' vinh t'a yichanh eb' vinh schecab' Jesús. Axo eb' vinh schecab' Jesús chi' ix lesalvi yuj eb' vinh, ix yak'anpaxek' sk'ab' eb' vinh t'a sjolom eb' vinh."
        },
        {
            "number": "7",
            "text": "Axo slolonel Dios ix te pucaxb'at t'a skal eb' anima. Yuj chi' ix te q'uib' sb'isul eb' creyente t'a Jerusalén chi'. Ay pax juntzanh eb' vinh sacerdote ix ak'anoch Cristo t'a sk'ool."
        },
        {
            "number": "8",
            "text": "Axo vinhaj Esteban chi', niwan svach'k'olal Dios ix scha vinh. Ix och val Dios yet' vinh, yuj chi' tzijtum milagro ix sch'oxel vinh t'a skal eb' anima."
        },
        {
            "number": "9",
            "text": "Palta ay juntzanh eb' israel smolb'ej sb'ha t'a jun spatil culto scuch Yic eb' Ak'b'ilxocanel t'a Libre. Ay pax juntzanhxo eb' aj chonhab' Cirene, eb' aj Alejandría, eb' aj Cilicia yet' eb' aj Asia. Ix k'och eb' t'a vinhaj Esteban chi'. Ix stelan sb'a eb' yet' vinh."
        },
        {
            "number": "10",
            "text": "Palta maj yak'laj ganar vinh eb', yujto a Espíritu Santo ix ak'an sjelanil vinh."
        },
        {
            "number": "11",
            "text": "Axo eb' chi', tonhej ix sman jayvanh stestigo eb'. Ix ak'ji sk'ool eb' yuj eb', yic syal eb' icha tik: --Ix cab' sb'uchvaj vinhaj Esteban tik t'a spatic vinh co mam quicham aj Moisés yet' d'ha Dios, xchi eb'."
        },
        {
            "number": "12",
            "text": "Icha chi' ix yutej eb' stzuntzan chaanh eb' chonhab', eb' ichamtac vinac yet' eb' k'ayb'um t'a ley Moisés. Yuj chi' ix cot jucnaj eb' t'a vinhaj Esteban chi', ix syaman vinh eb', xid' yak'anoch vinh eb' t'a yichanh eb' vinh sat yajal."
        },
        {
            "number": "13",
            "text": "Ixlajwi chi', ix manji juntzanhxo eb' tz'ak'anoch es t'a yib'anh vinhaj Esteban chi' yuj eb'. Ix stz'acan yal eb' icha tik t'a eb' vinh yajal chi': --Ha vinhaj Esteban tik, max yactejcan vinh sb'uchvaj t'a jun templo yicnhej Dios yaj tik. Sb'uchvaj pax vinh t'a ley Moisés."
        },
        {
            "number": "14",
            "text": "Ix cab' yalan vinh icha tik: Ha Jesús aj Nazaret ol pojanem stemplo Dios tik. Ol q'uexchaj juntzanh co b'eyb'al ak'b'ilcan t'ayonh yuj Moisés chi', xchi vinh, xchi eb'."
        },
        {
            "number": "15",
            "text": "Axo eb' vinh yajal chi' yet' eb' k'ojanem ta' smasanil, ix och q'uelan eb' t'a vinhaj Esteban chi', ix yilanoch sat vinh eb', lajan yilji icha sat junok ángel."
        }
    ]
}