{
    "chapter": "25",
    "verses": [
        {
            "number": "1",
            "text": "Axo vinhaj Festo chi', ix k'och vinh t'a Cesarea, yic tz'och vinh yajalil. Yoxil k'ual schaan yopisio vinh chi', ix q'ue vinh t'a Jerusalén."
        },
        {
            "number": "2",
            "text": "Axo eb' vinh sat sacerdote yet' juntzanhxo eb' ay yopisio, ix k'och eb' t'a vinh yic sk'anoch eb' t'a yib'anh vinhaj Pablo chi'."
        },
        {
            "number": "3",
            "text": "Ix och ijan eb' sk'anan t'a vinhaj Festo chi', yic wach' tz'ik'jicot vinhaj Pablo chi' t'a Jerusalén chi'. Ix yal eb' icha chi' yujto sgana eb' smilcham vinh t'a yoltac b'e."
        },
        {
            "number": "4",
            "text": "Palta ix yalan vinh t'a eb': --Preso yaj vinhaj Pablo chi' t'a Cesarea ticnaic. Yicto jaye' k'ual tik ol in b'atxoc ta'."
        },
        {
            "number": "5",
            "text": "Yuj chi' syal sb'at eb' eyajalil t'a Cesarea chi' ved'oc. Tato ay smul vinhaj Pablo chi', syal b'at yalan eb' ta', xchi vinh t'a eb'."
        },
        {
            "number": "6",
            "text": "Ix am ek' vajxaqueoc, ma lajunheoc k'ual vinhaj Festo t'a Jerusalén chi'. Ixlajwi chi' ix paxxi vinh t'a Cesarea chi'. Axo t'a junxo k'u ix em k'ojan vinh t'a sk'ojnub' b'aj sb'o yaj oval. Ixlajwi chi' ix yak'an ik'joccot vinhaj Pablo chi' vinh."
        },
        {
            "number": "7",
            "text": "Ayic ix k'och vinh t'a yichanh vinh, a eb' israel ix cot t'a Jerusalén ix k'och oyan eb' t'a stz'ey vinh. Tzijtum tas ix yak'och eb' t'a yib'anh vinh, palta malaj jab'oc tas sch'oxani tato yel syal eb'."
        },
        {
            "number": "8",
            "text": "Ix yalanpax vinhaj Pablo chi' t'a eb' icha tik: --Toxon malaj jab'oc in mul ochnac t'a sley eb' vetisraelal. Malaj in mul ochnac t'a stemplo Dios. Malaj pax in mul ochnac t'a vinh cajal t'a Roma, xchi vinh."
        },
        {
            "number": "9",
            "text": "Palta yujto sgana vinhaj Festo chi' to wach' skan vinh t'a eb' israel, yuj chi' ix sk'anb'ej vinh t'a vinhaj Pablo chi': --¿Tzam yal a k'ol tzach b'at t'a Jerusalén yic wach' ata' ol ach in ch'olb'itej? xchi vinh."
        },
        {
            "number": "10",
            "text": "Axo ix yalan vinhaj Pablo chi' t'a vinh: --Ha t'a yichanh vinh cajal t'a Roma tzin k'anb'at in b'a. Anhej ta' syal in ch'olb'itaji. Ina ojtac, malaj in mul ix och t'a eb' israel tik."
        },
        {
            "number": "11",
            "text": "Tato ay junok in mul smoj in cham yuj jun, in chamocab'i. Palta tato malaj in mul scheclaj yuj eb' israel tik, malaj junok mach syal in yak'anoch t'a yol sk'ab' eb'. Tik tzin k'anb'at in b'ha t'a vinh cajal t'a Roma. Ato vinh ol in ch'olb'itanoc, xchi vinh."
        },
        {
            "number": "12",
            "text": "Axo vinhaj Festo chi' ix lolon vinh yet' eb' tz'ak'an spensaril. Ixlajwi chi' ix yalan vinh t'a vinhaj Pablo chi': --Ha ach tik ix a k'anb'at a b'ha t'a vinh cajal t'a Roma. Yuj chi' ata' ol ach vak'b'ati, xchi vinh."
        },
        {
            "number": "13",
            "text": "Ayxom sjayiloc k'ual, ichato chi' ix ja vinhaj rey Agripa yet' ix Berenice t'a Cesarea chi', yic tzul sk'uman vinhaj Festo chi' eb', yujto toto ix och vinh t'a yopisio."
        },
        {
            "number": "14",
            "text": "Ix ek' jaye' k'ual eb' ta'. Ay jun k'u ix yal vinhaj Festo chi' t'a vinh rey chi' tas yaj vinhaj Pablo chi'. Ix yalan vinh icha tik: --Ayic ix el vinhaj Félix t'a yopisio ay jun vinh scuch Pablo ix kan t'a preso yuj vinh."
        },
        {
            "number": "15",
            "text": "Ayic ix in xid'ek' t'a Jerusalén, a eb' sat sacerdote yet' eb' ichamtac vinac ay yopisio ix k'och eb' t'ayin, ix yak'anoch eb' t'a yib'anh vinhaj Pablo chi'. Sgana eb' ix vak'och chamel t'a yib'anh vinh."
        },
        {
            "number": "16",
            "text": "Yuj chi' ix val icha tik t'a eb': Ha yaj ley t'ayonh aj Roma onh tik, max yal scomon ak'jioch chamel t'a yib'anh junok anima. Yovalil syil-lajoch sat yet' eb' tz'ak'anoch t'a yib'anh chi' t'a yichanh vinh juez yic syak'lej yik'anel t'a yib'anh, xin chi t'a eb' aj Jerusalén chi'."
        },
        {
            "number": "17",
            "text": "Yuj chi' haxo ix ja eb' t'a tik maj viq'uek' tiempo. Ha t'a junxo k'u ix in och t'a in despacho b'aj sb'o yaj oval. Ix in checan ik'joccot vinhaj Pablo chi'."
        },
        {
            "number": "18",
            "text": "Ha in naani to ay val smul vinh. Palta haxo eb' ix ak'anoch t'a yib'anh vinh chi', malaj val smul vinh ix yak'och eb' t'a yib'anh icha ix vutej in naani."
        },
        {
            "number": "19",
            "text": "Anhej ix yal eb' to ay smul vinh t'a sk'ayb'ub'al eb'. Ix yalan eb' yuj jun vinh chamnacxo scuch Jesús. Axo yujto syal vinhaj Pablo chi' to pitzan vinh, yuj chi' syak'och eb' t'a yib'anh vinh."
        },
        {
            "number": "20",
            "text": "Ha in xo tik max nachaj vuuj tas svutej in b'oan yaj t'a eb'. Yuj chi' ix in k'anb'ej icha tik t'a vinhaj Pablo chi': ¿Tzam yal a k'ool tzach b'at t'a Jerusalén yic wach' ata' tzach in ch'olb'itej? xin chi t'a vinh."
        },
        {
            "number": "21",
            "text": "Palta haxo ix yalan vinh t'ayin: Tik tzin k'anb'at in b'ha t'a vinh cajal t'a Roma. Ato vinh ol in ch'olb'itanoc, xchi vinh t'ayin. Yuj chi' a inxo ix vala' to skan vinh t'a preso, masanto ol vak'b'at vinh t'a vinh cajal chi', xchi vinhaj Festo chi'."
        },
        {
            "number": "22",
            "text": "Ixlajwi yab'an juntzanh chi' vinhaj rey Agripa chi', ix yalan vinh t'a vinhaj Festo chi': --Ha inxo tik, in gana svab' tas syal vinhaj Pablo chi', xchi vinh. Ix yalan vinhaj Festo chi' t'a vinh: --Tato icha chi', k'ik'anto tzab' tas syal vinh, xchi vinh t'a vinh."
        },
        {
            "number": "23",
            "text": "Axo t'a junxo k'u, ix k'och vinhaj rey Agripa yet' ix Berenice chi'. Yelxo val te wach' yilji eb' yet' spichul, ix och eb' b'aj sb'o yaj oval. Ix och pax eb' yajal soldado yet' eb' ichamtac vinac t'a jun chonhab' chi'. Axo vinhaj Festo chi' ix checan ik'joccot vinhaj Pablo chi'."
        },
        {
            "number": "24",
            "text": "Ixlajwi chi', ix yalan vinh icha tik: --Ach Rey Agripa yet' e masanil ix e molb'ej e b'a tik qued'oc, ina vinhaj Pablo tik. Masanil eb' israel ix alan t'ayin to ay smul vinh. Ix yal eb' t'ayin t'a Jerusalén, ix yalanpax eb' t'ayin t'a Cesarea tik to manhxo smojoc pitzan vinh."
        },
        {
            "number": "25",
            "text": "Palta tzin na a in tik to malaj junok smul vinh, yic smoj scham vinh yuj. Toxo ix sk'anb'at sb'a vinh t'a vinh cajal Augusto, yic wach' a vinh ol ch'olb'itan vinh. Yuj chi' tzin na'a to ol vak'b'at vinh."
        },
        {
            "number": "26",
            "text": "Palta malaj tas wach' tzin tz'ib'ejb'at t'a vinh cajal chi' yuj vinh. Yuj chi' ix vik'cot vinh t'a ichanh ach rey Agripa yet' t'a eyichanh e masanil. Ha ticnaic, k'anb'ejec eyab' t'a vinh, ta icha chi' ay junok smul vinh tz'ilchaj eyuuj, yic a jun chi' ol in tz'ib'ejb'at t'a vinh cajalil chi'."
        },
        {
            "number": "27",
            "text": "¿Tom ol yal vak'anb'at junok presovum tato max in tz'ib'ejb'at smul tz'och t'a yib'anh? xchi vinhaj Festo chi'."
        }
    ]
}