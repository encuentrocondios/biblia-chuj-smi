{
    "chapter": "21",
    "verses": [
        {
            "number": "1",
            "text": "Ix cactejcan eb' creyente chi', ix onh och t'a yol barco. D'inhannhej ix onh b'ati, ix onh k'och t'a chonhab' Cos. Axo t'a junxo k'u, ix onh b'atxi, ix onh k'och t'a chonhab' Rodas. Ixlajwi chi' ix onh b'atxi, ix onh k'och t'a chonhab' Pátara."
        },
        {
            "number": "2",
            "text": "Ata' ayek' jun barco van sb'at t'a yol yic Fenicia. Ix onh och t'a yool, ix onh b'atxi."
        },
        {
            "number": "3",
            "text": "Ayic vanxo co b'eyi, ix quilancanb'at jun lu'um scuch Chipre ay t'a snanhal ha' mar. Ha t'a co q'uexanh ix cani. Ixlajwi chi', ix onh k'och t'a chonhab' Tiro t'a yol yic Siria, yujto ata' ix kan yicatz te' barco chi'."
        },
        {
            "number": "4",
            "text": "Axo ix onh elta t'a yol te', ay eb' creyente ix ilchajel cuuj. Ix onh aj yet' eb' uque' k'ual ta'. Ha eb' chi' ix alan icha tik t'a winhaj Pablo chi': --Oc val max ach b'at t'a Jerusalén, xchi eb'. Icha chi' ix aj yalan eb', yujto a Yespíritu Dios ix ak'an yojtaquejel eb' tas ol ja t'a yib'anh winh ta'."
        },
        {
            "number": "5",
            "text": "Axo yic ix ek'b'at uque' k'ual chi', ix onh b'atxi. Axo eb' winh cuk'tac chi' smasanil yet' eb' ix yetb'eyum eb' winh yet' pax eb' yuninal eb' winh, ix xid'ek' eb' onh yak'canel t'a stiel chonhab' chi'. Axo ta' ix onh em cuman t'a sti' ha' mar, ix onh lesalvi."
        },
        {
            "number": "6",
            "text": "Ixlajwi chi', ix calancan quil co b'ha t'a eb'. Ix onh ochxican t'a yol barco chi'. Ix laj paxixcan eb' t'a spat."
        },
        {
            "number": "7",
            "text": "Ayic ix onh elxi t'a chonhab' Tiro chi', ix onh k'och t'a chonhab' Tolemaida. Ata' ix cactejcan te' barco chi'. Ix onh lolon yet' eb' creyente ta'. Jun k'ual ix onh ek' yet' eb'."
        },
        {
            "number": "8",
            "text": "Axo t'a junxo k'u ix onh b'atxi, ix onh k'och t'a chonhab' Cesarea. Ha t'a spat winhaj Felipe, winh tz'alanel wach' ab'ix yic colnab'il, ata' ix onh vanaji. Ha jun winh chi', aton winh sik'b'iloch diáconoal t'a Jerusalén yet' vacvanhxo eb' winh."
        },
        {
            "number": "9",
            "text": "Ay chanhvanh yisil winhaj Felipe chi', mantalaj yetb'eyum eb' ix. Syalel slolonel Dios eb' ix."
        },
        {
            "number": "10",
            "text": "Ayic ix onh ek' jaye' k'ual ta', ix k'och jun winh tz'alanel slolonel Dios scuchan Agabo t'ayonh, ha t'a yol yic Judea cot winh."
        },
        {
            "number": "11",
            "text": "Ix xid'ek' winh onh sk'umej. Ayic van co lolon yet' winh, ix yik'anel stzek'ul winhaj Pablo chi' winh. Ix tzek'an k'otan sb'a winh yet'oc. Ixlajwi chi' ix yalan winh: --Ha Yespíritu Dios tz'alani to icha ix vutej in tzek'an in b'a tik, icha chi' ol aj stzek'chaj winh ay yic jun tzek'ul tik yuj eb' israel t'a Jerusalén. Ol lajvoc chi', ol yak'anoch winh eb' t'a yol sk'ab' eb' manh israeloc, xchi winh."
        },
        {
            "number": "12",
            "text": "Ha onhxo tik yet' eb' aj Cesarea chi', ayic ix cab'an tas ix yal winh chi', ix onh tevioch t'a winhaj Pablo chi', yujto co gana max b'atlaj winh t'a Jerusalén chi'."
        },
        {
            "number": "13",
            "text": "Palta ix yal winh t'ayonh: --¿Tas yuj tzex oq'ui? ¿Tas yuj tzeyak'och in cusk'olal? Malaj yelk'ochi tato tzin stzek' eb'. Wach'chom tzin smilcham eb' t'a Jerusalén chi' yujnhej valanel yab'ixal Cajal Jesús, ol in b'ecnhej in b'ha t'a yol sk'ab' eb', xchi winh."
        },
        {
            "number": "14",
            "text": "Junelnhej maj cak'laj ganar winh co cachanoch vaan. Yuj chi' ix cactej co tevi t'a winh. Tonhej ix cal icha tik: --Ha tas sgana Cajal Jesús, ujocab'i, xco chi."
        },
        {
            "number": "15",
            "text": "Ixlajwi chi' ix cak'an lista co b'a, ix onh b'at t'a Jerusalén chi'."
        },
        {
            "number": "16",
            "text": "Ay pax jayvanh eb' creyente aj Cesarea chi' ix b'at qued'oc, ix onh yik'anb'at eb' t'a spat jun winh b'ab'el creyente aj Chipre scuch Mnasón, yujto ha t'a spat winh chi' ix onh cani."
        },
        {
            "number": "17",
            "text": "Ayic ix onh k'och t'a Jerusalén chi', tzalajk'olal ix onh scha eb' creyente ta'."
        },
        {
            "number": "18",
            "text": "Axo t'a junxo k'u ix onh b'at yet' winhaj Pablo chi' t'a spat winhaj Jacobo. Ayek' pax eb' winh anciano ta' smasanil."
        },
        {
            "number": "19",
            "text": "Yuj chi' ix sk'anb'ej sk'ol eb' winh winhaj Pablo chi'. Ix laj yal winh t'a eb' yuj jantac tas ix sk'ulej Dios yet'oc t'a skal eb' manh israeloc."
        },
        {
            "number": "20",
            "text": "Axo ix yab'an juntzanh chi' eb' winh, ix yal wach' lolonel eb' winh d'ha Dios. Ixlajwi chi', ix yalan eb' winh t'a winhaj Pablo chi': --Te wach' vuk'tac, palta ojtac, tzijtum eb' quetisraelal ix ak'anoch Cristo t'a sk'ool. Axo slaj yalan eb' smasanil to yowalil sco k'anab'ajej ley Moisés."
        },
        {
            "number": "21",
            "text": "Ix yab' specal eb' to tzach ek' a k'ayb'ej eb' israel ay t'a skal masanil eb' manh israeloc. Tob' ix al t'a eb' israel chi' to maxtzac sk'anab'ajej ley Moisés eb'. Tob' ix al t'a eb' to maxtzac yak' circuncidar eb' yuninal eb', maxtzac sk'anab'ajej co b'eyb'al eb' a onh israel onh tik."
        },
        {
            "number": "22",
            "text": "¿Tas ol cutoc? Ha ticnaic ol yab' eb' to ix ach javi."
        },
        {
            "number": "23",
            "text": "Yuj chi', wach' icha tik tzutej a b'a. Ay chanhvanh eb' winh t'a co cal tik, yak'nacxo sti' eb' winh d'ha Dios. Vanxo sk'och stiempoal b'aj yak'naccan sti' eb' winh chi'."
        },
        {
            "number": "24",
            "text": "Ik'b'at eb' winh ed'oc. Tza b'oancan a b'a yet' eb' winh icha syal ley Moisés. Tzak' stumin eb' winh yic smanan juntzanh nok' nok' eb' winh silab'oc. Ol lajvoc chi', ol yak'an joxchajel sb'a eb' winh schanhvanhil. Tato icha chi' ol utoc a b'a, ol yil eb' anima smasanil to a jun a pecal ix yab' eb' chi', to es. Axo ol yilan eb' to tza k'anab'ajej pax tas syal ley Moisés."
        },
        {
            "number": "25",
            "text": "Axo eb' manh israeloc ix ak'anoch Cristo t'a sk'ool, tz'ib'ab'ilxob'at co carta t'a eb' to manh yovaliloc sk'anab'ajej juntzanh tik eb'. Anhej juntzanh checnab'il tik ix calb'at t'a eb': To max schi nok' chib'ej eb' tz'ak'ji silab'il t'a juntzanh comon dios. Max schi schiq'uil junok nok' nok' eb'. Max schi nok' nok' eb' sud'jichamoc. Max em eb' t'a ajmulal. Icha chi' ix cutej calanb'at t'a eb', xchi eb' anciano chi' t'a winhaj Pablo chi'."
        },
        {
            "number": "26",
            "text": "Axo winhaj Pablo chi' ix ik'anb'at eb' winh chi' schanhvanhil. Axo t'a junxo k'u ix sb'o sb'a winh yet' eb' winh icha syal ley Moisés. Ixlajwi chi' ix och winh t'a yol yamaq'uil stemplo Dios yic syalan winh t'a winh sacerdote tas k'ual ol lajvock'och stiempoal sb'oan sb'a eb' winh, yic syak'an silab' eb' winh d'ha Dios."
        },
        {
            "number": "27",
            "text": "Axo yic vanxo slajvi uque' k'ual chi', ay jayvanh eb' israel aj Asia, ayic ix yilan eb' to ayek' winhaj Pablo t'a yol yamaq'uil stemplo Dios, ix yak'anq'ue somnaj eb' anima eb' smasanil scot yoval. Ix syaman winhaj Pablo chi' eb'."
        },
        {
            "number": "28",
            "text": "Te chaanh ix yal eb': --Ex quetisraelal, ochanhec qued'oc. Aton winh tik tzek' k'ayb'an eb' anima t'a junjun lugar t'a chukal. Syalan chukal winh t'a co patic a onh israel onh tik. Syalanpax winh t'a spatic ley Moisés yet' t'a spatic stemplo Dios tik. Axo ticnaic ix scomon iq'uejochta jayvanh eb' griego winh t'a yol yamaq'uil stemplo Dios tik. Ha jun templo tik, yicnhej Dios yaji, palta ix te juvi yuj winh t'a yichanh Dios, xchi eb'."
        },
        {
            "number": "29",
            "text": "Icha chi' ix aj yalan eb', yujto ix yil eb' to junnhej ix ek' winhaj Trófimo yet' winhaj Pablo chi' t'a yol chonhab' chi'. Ha winh chi', griego winh, aj Éfeso winh. Ha snaan eb' to a winhaj Pablo chi' ix ik'anoch winh t'a yol yamaq'uil stemplo Dios yet'oc."
        },
        {
            "number": "30",
            "text": "Axo eb' chonhab' smasanil, ix te cot yoval eb'. Ix smolb'an sb'a eb'. Ix b'at sjachanelta winhaj Pablo chi' eb' t'a yol yamaq'uil stemplo Dios chi'. Ix smacan puerta eb' t'a winh."
        },
        {
            "number": "31",
            "text": "Toxo val smilcham winh eb', palta ayic ix yab'an winh coronel to ix q'ue somnaj eb' aj chonhab' chi' scot yoval,"
        },
        {
            "number": "32",
            "text": "ix yik'b'at eb' soldado winh yet' juntzanhxo eb' yetyajalil. Te yelk'olal ix b'at eb' b'aj van smolb'an sb'a eb' anima chi'. Axo ix yilanb'at eb' anima chi' to van sk'och winh coronel chi' yet' eb' soldado smasanil, ix yactan eb' smak'an winhaj Pablo chi'."
        },
        {
            "number": "33",
            "text": "Axo ix k'och winh, ix syaman winhaj Pablo chi' winh. Ix schecan winh ak'joc och chab' cadena t'a winh. Ixlajwi chi', ix sk'anb'an winh t'a eb' anima chi' icha tik: --¿Mach jun winh tik? ¿Tas smul winh? xchi winh."
        },
        {
            "number": "34",
            "text": "Palta haxo eb' anima chi', tonhej ix q'ue somnaj eb' yalani. Ch'occh'oc ix yal junjun eb'. Maj yab' winh tas ix yal eb' yujto tonhej ix q'ue somnaj eb' yavajq'uei. Yuj chi' ix schec winh ik'jocb'at winhaj Pablo chi' t'a cuartel."
        },
        {
            "number": "35",
            "text": "Axo ix k'och eb' t'a sb'achquiltaquil sti' cuartel chi', ix b'achjiq'ue winhaj Pablo chi' yuj eb' soldado chi', yujto sgana eb' anima chi' smilcham winh."
        },
        {
            "number": "36",
            "text": "Masanil eb' tzak'anoch yuj winh ix laj avaj chaanh eb': --Chamocab' winh t'a elanhchamel, xchi eb'."
        },
        {
            "number": "37",
            "text": "Ayic van yik'anoch winhaj Pablo chi' eb' t'a yol cuartel chi', ix yalan winh t'a winh coronel chi': --¿Ma max yal in lolon jab'oc ed'oc? xchi winh t'a winh. Yuj chi' ix yal winh: --¿Tom syal alan ti' griego?"
        },
        {
            "number": "38",
            "text": "Valoc to aj Egipto ach. Ha valani to a ach tik ik'nacchaanh jun oval t'a spatic winh yajal t'a peca'. Ha jun winh chi', yik'nacb'at chanhe' mil eb' mak'umcham anima winh t'a tzinan lu'um, xchi winh."
        },
        {
            "number": "39",
            "text": "Yuj chi' ix yalxi winhaj Pablo chi' t'a winh: --Maay. Ha in tik, israel in. Ha t'a chonhab' Tarso t'a yol yic Cilicia, jun chonhab' te niwan yelk'ochi, ata' aljinac in. Tzin k'an t'ayach, cha in lolon t'a skal eb' anima tik, xchi winh."
        },
        {
            "number": "40",
            "text": "--Lolonanh, xchi winh. Ixlajwi chi' ix elta linhan winhaj Pablo chi' t'a sb'achquiltaquil sti' cuartel chi'. Ix yik'anchaanh sk'ab' winh yic wach' tz'em numan eb' anima chi'. Axo ix em numan eb', ix yalan winh t'a eb' t'a ti' hebreo icha tik:"
        }
    ]
}