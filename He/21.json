{
    "chapter": "21",
    "verses": [
        {
            "number": "1",
            "text": "Ix cactejcan eb' creyente chi', ix onh och d'a yol barco. D'inhannhej ix onh b'ati, ix onh k'och d'a chonhab' Cos. Axo d'a junxo k'u, ix onh b'atxi, ix onh k'och d'a chonhab' Rodas. Ix lajvi chi' ix onh b'atxi, ix onh k'och d'a chonhab' Pátara."
        },
        {
            "number": "2",
            "text": "Ata' ayek' jun barco van sb'at d'a yol yic Fenicia. Ix onh och d'a yool, ix onh b'atxi."
        },
        {
            "number": "3",
            "text": "Ayic vanxo co b'eyi, ix quilancanb'at jun luum scuch Chipre ay d'a snanhal a' mar. A d'a co q'uexanh ix cani. Ix lajvi chi', ix onh k'och d'a chonhab' Tiro d'a yol yic Siria, yujto ata' ix can yicatz te' barco chi'."
        },
        {
            "number": "4",
            "text": "Axo ix onh elta d'a yol te', ay eb' creyente ix ilchajel cuuj. Ix onh aj yed' eb' uque' k'ual ta'. A eb' chi' ix alan icha tic d'a vinhaj Pablo chi': --Oc val max ach b'at d'a Jerusalén, xchi eb'. Icha chi' ix aj yalan eb', yujto a Yespíritu Dios ix ak'an yojtaquejel eb' tas ol ja d'a yib'anh vinh ta'."
        },
        {
            "number": "5",
            "text": "Axo yic ix ek'b'at uque' k'ual chi', ix onh b'atxi. Axo eb' vinh cuk'tac chi' smasanil yed' eb' ix yetb'eyum eb' vinh yed' pax eb' yuninal eb' vinh, ix xid'ek' eb' onh yak'canel d'a stiel chonhab' chi'. Axo ta' ix onh em cuman d'a sti' a' mar, ix onh lesalvi."
        },
        {
            "number": "6",
            "text": "Ix lajvi chi', ix calancan quil co b'a d'a eb'. Ix onh ochxican d'a yol barco chi'. Ix laj paxixcan eb' d'a spat."
        },
        {
            "number": "7",
            "text": "Ayic ix onh elxi d'a chonhab' Tiro chi', ix onh k'och d'a chonhab' Tolemaida. Ata' ix cactejcan te' barco chi'. Ix onh lolon yed' eb' creyente ta'. Jun k'ual ix onh ek' yed' eb'."
        },
        {
            "number": "8",
            "text": "Axo d'a junxo k'u ix onh b'atxi, ix onh k'och d'a chonhab' Cesarea. A d'a spat vinhaj Felipe, vinh tz'alanel vach' ab'ix yic colnab'il, ata' ix onh vanaji. A jun vinh chi', aton vinh sik'b'iloch diáconoal d'a Jerusalén yed' vacvanhxo eb' vinh."
        },
        {
            "number": "9",
            "text": "Ay chanhvanh yisil vinhaj Felipe chi', mantalaj yetb'eyum eb' ix. Syalel slolonel Dios eb' ix."
        },
        {
            "number": "10",
            "text": "Ayic ix onh ek' jaye' k'ual ta', ix k'och jun vinh tz'alanel slolonel Dios scuchan Agabo d'ayonh, a d'a yol yic Judea cot vinh."
        },
        {
            "number": "11",
            "text": "Ix xid'ek' vinh onh sk'umej. Ayic van co lolon yed' vinh, ix yik'anel stzek'ul vinhaj Pablo chi' vinh. Ix tzek'an k'otan sb'a vinh yed'oc. Ix lajvi chi' ix yalan vinh: --A Yespíritu Dios tz'alani to icha ix vutej in tzek'an in b'a tic, icha chi' ol aj stzek'chaj vinh ay yic jun tzek'ul tic yuj eb' israel d'a Jerusalén. Ol lajvoc chi', ol yak'anoch vinh eb' d'a yol sk'ab' eb' manh israeloc, xchi vinh."
        },
        {
            "number": "12",
            "text": "A onhxo tic yed' eb' aj Cesarea chi', ayic ix cab'an tas ix yal vinh chi', ix onh tevioch d'a vinhaj Pablo chi', yujto co gana max b'atlaj vinh d'a Jerusalén chi'."
        },
        {
            "number": "13",
            "text": "Palta ix yal vinh d'ayonh: --¿Tas yuj tzex oq'ui? ¿Tas yuj tzeyak'och in cusk'olal? Malaj yelk'ochi tato tzin stzek' eb'. Vach'chom tzin smilcham eb' d'a Jerusalén chi' yujnhej valanel yab'ixal Cajal Jesús, ol in b'ecnhej in b'a d'a yol sk'ab' eb', xchi vinh."
        },
        {
            "number": "14",
            "text": "Junelnhej maj cak'laj ganar vinh co cachanoch vaan. Yuj chi' ix cactej co tevi d'a vinh. Tonhej ix cal icha tic: --A tas sgana Cajal Jesús, ujocab'i, xco chi."
        },
        {
            "number": "15",
            "text": "Ix lajvi chi' ix cak'an lista co b'a, ix onh b'at d'a Jerusalén chi'."
        },
        {
            "number": "16",
            "text": "Ay pax jayvanh eb' creyente aj Cesarea chi' ix b'at qued'oc, ix onh yik'anb'at eb' d'a spat jun vinh b'ab'el creyente aj Chipre scuch Mnasón, yujto a d'a spat vinh chi' ix onh cani."
        },
        {
            "number": "17",
            "text": "Ayic ix onh k'och d'a Jerusalén chi', tzalajk'olal ix onh scha eb' creyente ta'."
        },
        {
            "number": "18",
            "text": "Axo d'a junxo k'u ix onh b'at yed' vinhaj Pablo chi' d'a spat vinhaj Jacobo. Ayek' pax eb' vinh anciano ta' smasanil."
        },
        {
            "number": "19",
            "text": "Yuj chi' ix sk'anb'ej sk'ol eb' vinh vinhaj Pablo chi'. Ix laj yal vinh d'a eb' yuj jantac tas ix sk'ulej Dios yed'oc d'a scal eb' manh israeloc."
        },
        {
            "number": "20",
            "text": "Axo ix yab'an juntzanh chi' eb' vinh, ix yal vach' lolonel eb' vinh d'a Dios. Ix lajvi chi', ix yalan eb' vinh d'a vinhaj Pablo chi': --Te vach' vuk'tac, palta ojtac, tzijtum eb' quetisraelal ix ak'anoch Cristo d'a sk'ool. Axo slaj yalan eb' smasanil to yovalil sco k'anab'ajej ley Moisés."
        },
        {
            "number": "21",
            "text": "Ix yab' specal eb' to tzach ek' a k'ayb'ej eb' israel ay d'a scal masanil eb' manh israeloc. Tob' ix al d'a eb' israel chi' to maxtzac sk'anab'ajej ley Moisés eb'. Tob' ix al d'a eb' to maxtzac yak' circuncidar eb' yuninal eb', maxtzac sk'anab'ajej co b'eyb'al eb' a onh israel onh tic."
        },
        {
            "number": "22",
            "text": "¿Tas ol cutoc? A ticnaic ol yab' eb' to ix ach javi."
        },
        {
            "number": "23",
            "text": "Yuj chi', vach' icha tic tzutej a b'a. Ay chanhvanh eb' vinh d'a co cal tic, yak'nacxo sti' eb' vinh d'a Dios. Vanxo sk'och stiempoal b'aj yak'naccan sti' eb' vinh chi'."
        },
        {
            "number": "24",
            "text": "Ik'b'at eb' vinh ed'oc. Tza b'oancan a b'a yed' eb' vinh icha syal ley Moisés. Tzak' stumin eb' vinh yic smanan juntzanh nok' nok' eb' vinh silab'oc. Ol lajvoc chi', ol yak'an joxchajel sb'a eb' vinh schanhvanhil. Tato icha chi' ol utoc a b'a, ol yil eb' anima smasanil to a jun a pecal ix yab' eb' chi', to es. Axo ol yilan eb' to tza k'anab'ajej pax tas syal ley Moisés."
        },
        {
            "number": "25",
            "text": "Axo eb' manh israeloc ix ak'anoch Cristo d'a sk'ool, tz'ib'ab'ilxob'at co carta d'a eb' to manh yovaliloc sk'anab'ajej juntzanh tic eb'. Anhej juntzanh checnab'il tic ix calb'at d'a eb': To max schi nok' chib'ej eb' tz'ak'ji silab'il d'a juntzanh comon dios. Max schi schiq'uil junoc nok' nok' eb'. Max schi nok' nok' eb' sud'jichamoc. Max em eb' d'a ajmulal. Icha chi' ix cutej calanb'at d'a eb', xchi eb' anciano chi' d'a vinhaj Pablo chi'."
        },
        {
            "number": "26",
            "text": "Axo vinhaj Pablo chi' ix ik'anb'at eb' vinh chi' schanhvanhil. Axo d'a junxo k'u ix sb'o sb'a vinh yed' eb' vinh icha syal ley Moisés. Ix lajvi chi' ix och vinh d'a yol yamaq'uil stemplo Dios yic syalan vinh d'a vinh sacerdote tas k'ual ol lajvock'och stiempoal sb'oan sb'a eb' vinh, yic syak'an silab' eb' vinh d'a Dios."
        },
        {
            "number": "27",
            "text": "Axo yic vanxo slajvi uque' k'ual chi', ay jayvanh eb' israel aj Asia, ayic ix yilan eb' to ayek' vinhaj Pablo d'a yol yamaq'uil stemplo Dios, ix yak'anq'ue somnaj eb' anima eb' smasanil scot yoval. Ix syaman vinhaj Pablo chi' eb'."
        },
        {
            "number": "28",
            "text": "Te chaanh ix yal eb': --Ex quetisraelal, ochanhec qued'oc. Aton vinh tic tzek' k'ayb'an eb' anima d'a junjun lugar d'a chucal. Syalan chucal vinh d'a co patic a onh israel onh tic. Syalanpax vinh d'a spatic ley Moisés yed' d'a spatic stemplo Dios tic. Axo ticnaic ix scomon iq'uejochta jayvanh eb' griego vinh d'a yol yamaq'uil stemplo Dios tic. A jun templo tic, yicnhej Dios yaji, palta ix te juvi yuj vinh d'a yichanh Dios, xchi eb'."
        },
        {
            "number": "29",
            "text": "Icha chi' ix aj yalan eb', yujto ix yil eb' to junnhej ix ek' vinhaj Trófimo yed' vinhaj Pablo chi' d'a yol chonhab' chi'. A vinh chi', griego vinh, aj Éfeso vinh. A snaan eb' to a vinhaj Pablo chi' ix ik'anoch vinh d'a yol yamaq'uil stemplo Dios yed'oc."
        },
        {
            "number": "30",
            "text": "Axo eb' chonhab' smasanil, ix te cot yoval eb'. Ix smolb'an sb'a eb'. Ix b'at sjachanelta vinhaj Pablo chi' eb' d'a yol yamaq'uil stemplo Dios chi'. Ix smacan puerta eb' d'a vinh."
        },
        {
            "number": "31",
            "text": "Toxo val smilcham vinh eb', palta ayic ix yab'an vinh coronel to ix q'ue somnaj eb' aj chonhab' chi' scot yoval,"
        },
        {
            "number": "32",
            "text": "ix yik'b'at eb' soldado vinh yed' juntzanhxo eb' yetyajalil. Te yelk'olal ix b'at eb' b'aj van smolb'an sb'a eb' anima chi'. Axo ix yilanb'at eb' anima chi' to van sk'och vinh coronel chi' yed' eb' soldado smasanil, ix yactan eb' smak'an vinhaj Pablo chi'."
        },
        {
            "number": "33",
            "text": "Axo ix k'och vinh, ix syaman vinhaj Pablo chi' vinh. Ix schecan vinh ak'joc och chab' cadena d'a vinh. Ix lajvi chi', ix sk'anb'an vinh d'a eb' anima chi' icha tic: --¿Mach jun vinh tic? ¿Tas smul vinh? xchi vinh."
        },
        {
            "number": "34",
            "text": "Palta axo eb' anima chi', tonhej ix q'ue somnaj eb' yalani. Ch'occh'oc ix yal junjun eb'. Maj yab' vinh tas ix yal eb' yujto tonhej ix q'ue somnaj eb' yavajq'uei. Yuj chi' ix schec vinh ik'jocb'at vinhaj Pablo chi' d'a cuartel."
        },
        {
            "number": "35",
            "text": "Axo ix k'och eb' d'a sb'achquiltaquil sti' cuartel chi', ix b'achjiq'ue vinhaj Pablo chi' yuj eb' soldado chi', yujto sgana eb' anima chi' smilcham vinh."
        },
        {
            "number": "36",
            "text": "Masanil eb' tzak'anoch yuj vinh ix laj avaj chaanh eb': --Chamocab' vinh d'a elanhchamel, xchi eb'."
        },
        {
            "number": "37",
            "text": "Ayic van yik'anoch vinhaj Pablo chi' eb' d'a yol cuartel chi', ix yalan vinh d'a vinh coronel chi': --¿Ma max yal in lolon jab'oc ed'oc? xchi vinh d'a vinh. Yuj chi' ix yal vinh: --¿Tom syal alan ti' griego?"
        },
        {
            "number": "38",
            "text": "Valoc to aj Egipto ach. A valani to a ach tic ik'nacchaanh jun oval d'a spatic vinh yajal d'a peca'. A jun vinh chi', yik'nacb'at chanhe' mil eb' mak'umcham anima vinh d'a tz'inan luum, xchi vinh."
        },
        {
            "number": "39",
            "text": "Yuj chi' ix yalxi vinhaj Pablo chi' d'a vinh: --Maay. A in tic, israel in. A d'a chonhab' Tarso d'a yol yic Cilicia, jun chonhab' te nivan yelk'ochi, ata' aljinac in. Tzin k'an d'ayach, cha in lolon d'a scal eb' anima tic, xchi vinh."
        },
        {
            "number": "40",
            "text": "--Lolonanh, xchi vinh. Ix lajvi chi' ix elta linhan vinhaj Pablo chi' d'a sb'achquiltaquil sti' cuartel chi'. Ix yik'anchaanh sk'ab' vinh yic vach' tz'em numan eb' anima chi'. Axo ix em numan eb', ix yalan vinh d'a eb' d'a ti' hebreo icha tic:"
        }
    ]
}