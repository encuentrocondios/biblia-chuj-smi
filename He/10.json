{
    "chapter": "10",
    "verses": [
        {
            "number": "1",
            "text": "Ha t'a chonhab' Cesarea ay jun winh scuch Cornelio, yajal yaj winh t'a jun makan eb' soldado scuchan aj Italia."
        },
        {
            "number": "2",
            "text": "Syak' val och spensar winh d'ha Dios. Te ay xivk'olal winh t'ay yet' jantac eb' ayek' t'a yol spat winh yet'oc. Tzijtum tas syak'pax winh t'a eb' israel te meb'a'. Slesalvi val winh d'ha Dios."
        },
        {
            "number": "3",
            "text": "Axo junel t'a tz'eymajk'ualxo, ix yilan winh icha t'a vayich, ay jun yángel Dios ayoch t'a yol jun cuarto b'aj ayek' winh chi'. Ix yalan jun ángel chi' t'a winh: --Cornelio, xchi."
        },
        {
            "number": "4",
            "text": "Ix och q'uelan winh t'ay. Ix te xiv winh yuj. --Mamin, ¿tas tzal t'ayin? xchi winh t'ay. Yuj chi' ix yalan t'a winh: --Ha Dios ix ab'an a lesal. Ix yilanpax juntzanh a silab' ix ak' t'a eb' meb'a'. Maj satlaj sk'ool t'a juntzanh chi'."
        },
        {
            "number": "5",
            "text": "Ha ticnaic, checb'at jayvanhoc eb' winh vinac t'a chonhab' Jope, yic b'at yik'cot winhaj Simón eb' winh, aton winh scuchpax Pedro."
        },
        {
            "number": "6",
            "text": "Ayek' winh t'a spat jun winh sq'uexul, aton jun winh smunlaj yet' nok' tz'uum. Ha spat winh chi', ha t'a sti' ha' mar ay, xchi jun ángel chi' t'a winh."
        },
        {
            "number": "7",
            "text": "Ixlajwi spax jun ángel chi', ix yavtancot chavanh eb' winh schecab' winhaj Cornelio chi' yet' pax jun winh soldado yak'umaltaxon servil winh yaji. Ha jun winh soldado chi', anhej d'ha Dios ayoch spensar winh."
        },
        {
            "number": "8",
            "text": "Jantacnhej tas ix yal jun ángel chi', ix laj yal winh t'a eb' winh. Ixlajwi chi', ix schecanb'at eb' winh t'a chonhab' Jope chi'."
        },
        {
            "number": "9",
            "text": "Axo t'a junxo k'u t'a chimk'ualil, ayic van sk'och eb' winh t'a slak'anil Jope chi', haxo winhaj Pedro chi', ix q'ue winh lesal t'a spanhanil yib'anh spat winhaj Simón chi'."
        },
        {
            "number": "10",
            "text": "Ayic ayek' winh ta', ix och svejel winh. Ix sk'anan wa sb'a winh. Palta haxo yic van to sb'oji tas ol yab'lej winh chi', icha t'a vayichal"
        },
        {
            "number": "11",
            "text": "ix aj yilan winh sjacvi satcha’anh. Axo ix yilan winh ichato ay jun k'apac yamb'il schiquintac schanhil, ix emul t'a spanhanil yib'anh pat b'aj ayek' winh chi'."
        },
        {
            "number": "12",
            "text": "Axo t'a yol jun k'apac chi', ata' ayoch junjun makan nok' nok'. Ay nok' chanhe' yoc. Ay pax nok' chan yet' nok' much."
        },
        {
            "number": "13",
            "text": "Ixlajwi yemul jun chi', ix yab'an winhaj Pedro chi', ix och jun lolonel, ix yalan icha tik: --Pedro, mak'cham juntzanh nok' tik a chi'a, xchi."
        },
        {
            "number": "14",
            "text": "Palta ix yalan winh: --Ach Vajalil, max yal-laj, yujto manta jun eloc tzin chi junok comon tasi, ma junok tas ay yowalil yuj ley Moisés, xchi winh."
        },
        {
            "number": "15",
            "text": "Yuj chi' ix yalan junelxo: --Ha juntzanh tas syal Dios to malaj yowalil, a achxo tik, manh ala' to ay yowalil, xchi."
        },
        {
            "number": "16",
            "text": "Oxel ix alchaj icha chi'. Ix lajwinhej chi', ix ik'jixiq'ue jun k'apac chi' t'a satcha’anh."
        },
        {
            "number": "17",
            "text": "Vanto snaan winhaj Pedro tas yaj jun chi', ix k'och eb' winh schecab' winhaj Cornelio t'a sti' jun pat chi'. Toxo ix sk'anb'ej eb' winh yab'i b'aj ay spat winhaj Simón chi'."
        },
        {
            "number": "18",
            "text": "Yuj chi' ix avajoch eb' winh, ix sk'anb'an eb' winh: --¿Ay am ek' winhaj Simón t'a tik, winh scuchpax Pedro? xchi eb' winh."
        },
        {
            "number": "19",
            "text": "Anheja' vanto snaan winhaj Pedro yuj juntzanh ix yil chi', ix yalan Yespíritu Dios t'a winh: --Ay oxvanh eb' winh vinac tzach k'anb'ani."
        },
        {
            "number": "20",
            "text": "Yuj chi' emanh. Ixic yet' eb' winh, manh chab'k'olaloc tzach b'ati, yujto a in ix in checcot eb' winh, xchi t'a winh."
        },
        {
            "number": "21",
            "text": "Yuj chi' ix emta winh b'aj ayek' eb' winh schecab' winhaj Cornelio chi'. Ix yalan winh t'a eb' winh: --Ina in tzin e k'anb'ej tik. ¿Tas e checab'il t'ayin yuj chi' tzex javi? xchi winh."
        },
        {
            "number": "22",
            "text": "Ix yalan eb' winh t'a winh: --Ay jun winh yajal soldado scuch Cornelio. Te wach' sb'eyb'al winh, syak'paxem sb'a winh d'ha Dios. Te wach' winh t'a yichanh eb' etisraelal smasanil. Axo jun yángel Dios ix alan t'a winh to scheccot eb' schecab' winh yic tzach yik'b'at eb' t'a spat winh, yic wach' smaclej yab' winh tas ol ala', xchi eb' winh t'a winhaj Pedro chi'."
        },
        {
            "number": "23",
            "text": "Yuj chi' ix ik'jioch eb' winh t'a yol pat chi' yuj winh. Ata' ix ek' ak'val yuj eb' winh. Axo t'a junxo k'u ix b'at winh yet' eb' winh. Ix b'at jayvanh eb' creyente aj Jope chi' yuk'levoc winh."
        },
        {
            "number": "24",
            "text": "Ato t'a schab'jial ix k'och eb' t'a chonhab' Cesarea. Axo winhaj Cornelio ix tanhvan sk'och eb' ta'. Toxo ix yavtejcot eb' sk'ab' yoc winh yet' juntzanhxo eb' yamigo winh."
        },
        {
            "number": "25",
            "text": "Ayic van sk'och winhaj Pedro chi', ix elta winhaj Cornelio chi' t'a sti' spat. Ix schaan winh sk'och winh. Ix em cuman winh yaq'uem sb'ha t'a winhaj Pedro chi'."
        },
        {
            "number": "26",
            "text": "Palta a winhaj Pedro chi' ix quetzanq'ue vaan winh. Ix yalan winh t'a winh icha tik: --Q'ueanh linhan, yujto quetanimail co b'a, xchi winh."
        },
        {
            "number": "27",
            "text": "Van slolon eb' winh, ix och eb' winh t'a yol pat. Ix yilan winhaj Pedro chi' to tzijtumxo eb' molaneq'ui."
        },
        {
            "number": "28",
            "text": "Yuj chi' ix yal winh t'a eb': --Ex vetanimail, eyojtac to a onh israel onh tik, ay yowalil co k'umlan co b'a yet' junok ch'oc chonhab'il, ma coch t'a yol spat. Palta ha Dios ix ak'an vojtaquejeli to max yal valani to ay yowalil tzin k'umej junok mach."
        },
        {
            "number": "29",
            "text": "Yuj chi' malaj tas ix vala' ayic ix b'at in eyik'ancoti. Xal ticnaic, alec t'ayin, tas yuj ix b'at in eyik'coti, xchi winh t'a eb'."
        },
        {
            "number": "30",
            "text": "Yuj chi' ix yalan winhaj Cornelio chi' t'a winh icha tik: --Yab' am icha hora tik oxji, van in lesalvi t'a yol in pat tik, ichataxon tzin k'ulej t'a junjun tz'eymajk'ualil. Ay jun sch'ox sb'a t'ayin, copopi quilan spichul."
        },
        {
            "number": "31",
            "text": "Yalan t'ayin: Cornelio, ha Dios ix ab'an a lesal. Ix snaanpaxcot juntzanh a silab' tzak' t'a eb' meb'a'."
        },
        {
            "number": "32",
            "text": "Axo ticnaic, checb'at jayvanhoc vinac t'a chonhab' Jope, b'at yik'ancot winhaj Simón eb', scuch pax Pedro. Ayek' winh t'a spat jun winh sq'uexul, aton jun winh smunlaj yet' nok' tz'uum. Ha spat winh chi', ha t'a sti' ha' mar ay, xchi."
        },
        {
            "number": "33",
            "text": "Slajvi chi', in checanb'at eb' in checab' ach sayeq'ui. Yuj val dios t'ayach ix a k'anab'ajej a coti. Ha ticnaic, ayonh ek' co masanil t'a yichanh Dios Cajal. Yuj chi' sco snib'ej scab'i jantacnhej tas alb'ilcan t'ayach yuj, yic tzalan t'ayonh, xchi winhaj Cornelio chi' t'a winh."
        },
        {
            "number": "34",
            "text": "Axo winhaj Pedro chi', ix och ijan winh yalan t'a eb': --Ha ticnaic vojtac to t'a val yel, jun lajannhej yelk'och masanil anima t'a yichanh Dios."
        },
        {
            "number": "35",
            "text": "Ha eb' xiv d'ha Dios, wach'chom manh israeloc eb', ste tzalaj yet' eb' tato wach' sb'eyb'al eb'."
        },
        {
            "number": "36",
            "text": "Ha Dios ak'jinaccan slolonel t'ayonh a onh israel onh tik. Yalannaccan t'ayonh to ay junk'olal yuj Jesucristo, aton Cajal co masanil."
        },
        {
            "number": "37",
            "text": "Ha exxo tik, ina eyojtac tas ix sk'ulej Dios t'a co lugar. Ha t'a Galilea elnac yich, ayic slajvinac yalancanel slolonel Dios winhaj Juan, a slajvinac yak'an bautizar eb' anima winh."
        },
        {
            "number": "38",
            "text": "Eyojtac to ha Dios yak'nac Yespíritu t'a Jesús aj Nazaret, yak'annacpax spoder t'ay. Eyojtac paxi to a Jesús ix kolwaj t'a eb' anima. Jantacnhej eb' ixtab'il yuj winh diablo, ix laj yak' b'oxoc sk'ool eb'. Icha chi' yutejnac sb'a yujto ha Dios ayoch yet'oc."
        },
        {
            "number": "39",
            "text": "Ha onh tik scak' testigoal co b'a yuj juntzanh tastac ix sk'ulej chi'. Jantacnhej tas ix ek' sk'ulej t'a yol yic Judea yet' t'a chonhab' Jerusalén, ix quila'. Ixlajwi chi', ix culusajq'ue yuj eb' vetisraelal. Icha chi' ix yutej eb' smilanchamoc."
        },
        {
            "number": "40",
            "text": "Palta haxo t'a schab'jial ix pitzvixi yuj Dios. Yuj spoder Dios chi' ix sch'ox sb'a t'ayonh."
        },
        {
            "number": "41",
            "text": "Palta maj sch'oxlaj sb'ha t'a masanil eb' anima. Anhej t'ayonh ix sch'ox sb'a, yujto atax t'a peca' sik'b'ilonhxocanel yuj yic tzonh och stestigooc. Onh wa pax yet'oc ayic toxo ix pitzvixi t'a skal eb' chamnac chi'."
        },
        {
            "number": "42",
            "text": "Ix yalancan t'ayonh to yowalil tzek' calel yab'ixal t'a eb' anima, to ha Dios ak'jinac yopisio sch'olb'itan tas yaj eb' anima smasanil, wach'chom eb' pitzanto ma eb' chamnacxo."
        },
        {
            "number": "43",
            "text": "Atax t'a peca', ayocto yalannaccanel yab'ixal Jesús eb' schecab' Dios. Yalnaccan junjun eb' to a jantacnhej eb' ol ak'anoch Jesús chi' t'a sk'ool, ol ak'joccan lajvoc smul eb' yuj, xchi winhaj Pedro chi' t'a eb'."
        },
        {
            "number": "44",
            "text": "Axo yic van yalan winhaj Pedro chi', ix ochcan Yespíritu Dios t'a masanil eb' van yab'an chi'."
        },
        {
            "number": "45",
            "text": "Axo eb' creyente aj Israel ajun yet' winhaj Pedro chi', ix te sat sk'ool eb', yujto ix yak'pax Yespíritu Dios t'a eb' manh israeloc."
        },
        {
            "number": "46",
            "text": "Yujto ix yab' eb' to ch'occh'oc ti'al syal eb' b'aj ix ochcan cajan Espíritu Santo chi'. Ix yab'anpax eb' yalan wach' lolonel eb' d'ha Dios. Ixlajwi chi' ix yalan winhaj Pedro chi':"
        },
        {
            "number": "47",
            "text": "--Max yal sco cachoch vaan eb' tik, yic max ak'ji bautizar eb'. Ina to ix ak'ji Yespíritu Dios t'a eb' icha ix aj yak'ji t'ayonh, xchi winh."
        },
        {
            "number": "48",
            "text": "Yuj chi' ix yal winhaj Pedro chi' to tz'ak'ji bautizar eb' t'a sb'i Jesucristo. Ixlajwi yak'ji bautizar eb' chi', ix sk'anan pavor eb' t'a winh, yic wach' tz'aj jayeoc k'ual winh yet' eb'."
        }
    ]
}