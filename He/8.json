{
    "chapter": "8",
    "verses": [
        {
            "number": "1",
            "text": "Te locan winhaj Saulo yet' heb' ix milancham winhaj Esteban chi'. Aton wal t'a jun k'u chi' ix och ijan heb' anima yak'anoch syaelal heb' creyente t'a Jerusalén chi'. Ix yab'an wal syail heb' sik'lab'il. Yuj chi' ix laj saclemb'at heb'. Ix laj b'at heb' t'a yol yic Judea yet' Samaria. Axonhej heb' schecab' Jesús ix kan t'a Jerusalén chi'."
        },
        {
            "number": "2",
            "text": "Ix lajwinhej scham winhaj Esteban chi', ay juntzanh heb' winh ayoch spensar d'ha Dios ix ik'anb'at sniwanil winh chi', ix b'at smucanem winh heb'. Ix te ok' heb' winh yuj winh."
        },
        {
            "number": "3",
            "text": "Axo winhaj Saulo chi', ix yak' wal chukal winh t'a heb' creyente. Yalnhej b'aj ayek' heb', ix laj och winh t'a yol spat heb'. Ix laj yik'elta heb' winh winak winh yet' heb' ix ix, ix b'at yak'anoch heb' winh t'a preso."
        },
        {
            "number": "4",
            "text": "Axo heb' creyente ix el t'a Jerusalén, ix laj saclemb'at heb'. Masanil b'ajtac ix laj k'och heb' ix laj yalel wach' ab'ix yic colnab'il heb'."
        },
        {
            "number": "5",
            "text": "Ay jun winh scuch Felipe ix k'och t'a jun chonhab' t'a yol yic Samaria. Ix yalcanel yab'ixal Cristo winh t'a skal heb'."
        },
        {
            "number": "6",
            "text": "Axo heb' anima ayek' ta', ix smaclej wal yab' heb' tas ix yal winh chi'. Ix yilanpax juntzanh milagro heb' ix sb'o winh."
        },
        {
            "number": "7",
            "text": "Ha t'a jun chonhab' chi', tzijtum heb' anima ayoch heb' enemigo t'ay, haxo winhaj Felipe chi' ix laj ik'anel heb' t'a heb'. Ix laj el yav heb' yel t'a heb'. Tzijtum heb' sicb'inaqueli yet' heb' max yal sb'eyi, ix laj b'oxican heb' yuj winh."
        },
        {
            "number": "8",
            "text": "Yuj juntzanh chi' ix te tzalaj sk'ool heb' anima smasanil t'a jun chonhab' chi'."
        },
        {
            "number": "9",
            "text": "Palta ay jun winh winak scuch Simón ta'. Ste ak'ej wal musansatil heb' anima winh, yujto te niwan yelk'och winh yalani, ay tas syal yuj winh yalani."
        },
        {
            "number": "10",
            "text": "Masanil heb' malaj yelk'ochi yet' heb' niwan yelk'ochi, jun lajan syak'och spensar heb' t'a winh, syalan heb': --Ha winhaj Simón, aton jun Dios scuchan Niwan Spoder, xchi heb' t'a winh."
        },
        {
            "number": "11",
            "text": "Syak' wal och spensar heb' t'a winh, yujto pecatax syamnacoch winh yak'an musansatil heb', syalan winh to tzuji yuj."
        },
        {
            "number": "12",
            "text": "Axo winhaj Felipe chi' ix alanel t'a skal heb' tas tz'aj yoch heb' t'a yol sk'ab' Dios. Ix yalanel yab'ixal Jesucristo winh t'a heb'. Yuj chi' ay heb' winh winak yet' heb' ix ix, ix ak'anoch t'a sk'ool tas ix yal winh chi'. Ixlajwi chi', ix schaan sbautismo heb'."
        },
        {
            "number": "13",
            "text": "Icha pax chi' winhaj Simón chi', ix yak'och slolonel Dios winh t'a sk'ool. Ix schaan pax sbautismo winh. Ix lajwinhej chi', junxonhej ix ek' winh yet' winhaj Felipe chi'. Ay juntzanh milagro ix sch'ox winhaj Felipe chi', te niwan yelk'ochi. Yuj chi', ix te sat sk'ool winhaj Simón chi' yilani."
        },
        {
            "number": "14",
            "text": "Axo heb' schecab' Jesús ayek' t'a Jerusalén, ayic ix yab'an heb' to ay heb' aj Samaria ix ak'anoch slolonel Dios t'a sk'ool, ix schecb'at winhaj Pedro heb' yet' winhaj Juan yil heb'."
        },
        {
            "number": "15",
            "text": "Ayic ix k'och heb' winh, ix lesalwi heb' winh yuj heb' creyente aj Samaria chi', yic wach' tz'ak'ji Espíritu Santo t'a heb',"
        },
        {
            "number": "16",
            "text": "yujto manta junok heb' schaani. Anhejanto t'a sb'i Kajal Jesús b'aj ix ak'ji bautizar heb'."
        },
        {
            "number": "17",
            "text": "Axo winhaj Pedro yet' winhaj Juan chi' ix ak'anek' sk'ab' t'a sjolom heb'. Ichato chi' ix schaancan Espíritu Santo chi' heb'."
        },
        {
            "number": "18",
            "text": "Ix yilan winhaj Simón chi' to ayic ix yak'anek' sk'ab' heb' winh t'a sjolom heb' creyente chi', ix schacan Espíritu Santo heb', yuj chi' ix yaltej tumin winh t'a heb' winh schecab' Jesús chi'."
        },
        {
            "number": "19",
            "text": "Ix yalan winh t'a heb' winh icha tik: --Hak'ek wopisio eyed'oc yic wach' yalnhej mach ol wak'ek' in k'ab' t'a sjolom, ol schacan Espíritu Santo chi', xchi winh t'a heb' winh."
        },
        {
            "number": "20",
            "text": "Yuj chi' ix yalan winhaj Pedro t'a winh: --Ach satocab'el yet' k'een a tumin chi', yujto a jun tas syak' Dios t'a nab'anhej ix a nib'ej a man yet' jab' a tumin tik."
        },
        {
            "number": "21",
            "text": "Malaj alan ic qued'oc. Malaj och t'a jun copisio tik, yujto manh tojolok a pensar t'a yichanh Dios."
        },
        {
            "number": "22",
            "text": "Yuj chi' na a b'a yuj jun a chukal tik. k'an d'ha Dios, tope ol ach yak' niwank'olal yuj tas wan a naan tik."
        },
        {
            "number": "23",
            "text": "Yujto swila' to anhej chichonk'olal tza na'a, yujto anhej chukal wan ak'an serwil, xchi winhaj Pedro chi' t'a winh."
        },
        {
            "number": "24",
            "text": "Yuj chi' ix yalxi winh: --Tze k'an wal d'ha Dios Kajal wuuj, yic manh ol jawok jun yaelal tzeyal tik t'a wib'anh, xchi winh."
        },
        {
            "number": "25",
            "text": "Axo pax winhaj Pedro yet' winhaj Juan chi', ix yalel yab'ixal Jesús heb' winh. Ix yalanpaxel slolonel Dios Kajal heb' winh t'a Samaria chi'. Ixlajwi chi', yacb'an wan smeltzajxib'at heb' winh t'a Jerusalén, tzijtum juntzanh yunetac chonhab' t'a yol yic Samaria chi' b'aj ix ek' heb' winh yalcanel wach' ab'ix yic colnab'il."
        },
        {
            "number": "26",
            "text": "Ay jun yángel Dios Kajal ix alan icha tik t'a winhaj Felipe chi': --Ak' lista a b'a. Ixic t'a sur, t'a jun b'e scot t'a Jerusalén, sk'och t'a chonhab' Gaza, xchi. Ha jun b'e chi', aton jun tzek' t'a tzinan lu'um."
        },
        {
            "number": "27",
            "text": "Yuj chi', ix yak' lista sb'a winh, ix b'at winh. Axo t'a yol b'e chi', ix yil-laj sb'a winh yet' jun winh aj Etiopía. Ha jun winh chi' ay yopisio winh yuj ix Candace, ix yajal yaj t'a Etiopía chi'. Sik'um tumin yaj winh t'a ix. Ix xid'ek' winh yak'em sb'a d'ha Dios t'a Jerusalén."
        },
        {
            "number": "28",
            "text": "Van spax winh t'a Etiopía chi'. k'ojanem winh t'a yol jun scarruaje. Van yilan Slolonel Dios winh tz'ib'ab'ilcan yuj winhaj Isaías, aton winh schecab' Dios."
        },
        {
            "number": "29",
            "text": "Axo Yespíritu Dios ix alan t'a winhaj Felipe chi': --Ixic, nitzb'at a b'ha t'a stz'ey jun carruaje chi', xchi."
        },
        {
            "number": "30",
            "text": "Axo ix k'och winh t'a stz'ey, ix yab'an winh to wan yavtan Slolonel Dios winh, aton jun tz'ib'ab'ilcan yuj winhaj Isaías. Yuj chi' ix yal winh t'a winh: --¿Tzam nachajel uuj tas wan awtan chi'? xchi winh."
        },
        {
            "number": "31",
            "text": "Ix yalan winh: --Tato malaj mach tzin k'ayb'ani, ¿tas ol aj snachajel wuuj? ¿Max am yal a k'eta t'a yol carruaje tik yic tzach em k'ojan wed'oc? xchi winh t'a winhaj Felipe chi'"
        },
        {
            "number": "32",
            "text": "Ha Slolonel Dios wan yavtan winh chi', aton jun tz'alan icha tik: Icha junok nok' calnel tz'ik'jib'at b'aj ol b'at chamoc, icha chi' ol aj yik'jib'at jun Schecab' Dios Kajal schami. Icha junok nok' calnel tz'innhej xchi sjoxchaji, icha pax chi' ol ajoc."
        },
        {
            "number": "33",
            "text": "Te q'uixwelal ol yutej heb'. Toxonton manh ol sb'o yaj jab'oc heb' t'ay. Malaj junok mach ol alanoc tato ay yinhtilal ol canoc, yujto ol miljocchamoc, xchi t'a Slolonel Dios chi'."
        },
        {
            "number": "34",
            "text": "Yuj chi' ix sk'anb'ej winh t'a winhaj Felipe chi': --Al t'ayin, ¿mach ay yab'ixal jun yalnaccan winh schecab' Dios chi'? ¿Tom a yab'ixal winh yalnaccani, ma to ch'oc junocxo mach yalnaccan yab'ixal winh? xchi winh aj Etiopía chi'."
        },
        {
            "number": "35",
            "text": "Axo winhaj Felipe chi' ix alan t'a winh tas syalelk'och Slolonel Dios chi'. Ix syamanoch winh yalan yab'ixal Jesucristo t'a winh."
        },
        {
            "number": "36",
            "text": "Ayic wan sb'at heb' winh t'a yol b'e chi', ix k'och heb' winh t'a jun ha ha'. Ix yalan winh aj Etiopía chi' t'a winh: Ina jun ha ha' tik, ¿max am yal in ak'ancan bautizar ticnaik? xchi winh."
        },
        {
            "number": "37",
            "text": "Ix lajwinhej chi', ix yalan winh to syamjioch waan jun scarruaje winh chi'. Ix em heb' winh schawanhil t'a yol jun ha ha' chi'. Axo ta' ix ak'jican bautizar winh."
        },
        {
            "number": "38",
            "text": "Ayic ix lajwi sk'exta heb' winh t'a yol ha ha' chi', haxo Yespíritu Dios ix ik'anb'at winhaj Felipe chi'. Yuj chi' majxo iljilaj winh yuj winh aj Etiopía chi', majxo yil-laj winh b'aj ix k'och winh. Palta te tzalajk'olal ix b'atxican winh aj Etiopía chi' t'a yol b'e chi'."
        },
        {
            "number": "39",
            "text": "Axo winhaj Felipe chi', ha t'a chonhab' Azoto ix k'och winh. Ix lajwinhej chi', ix b'atxi winh. Ix laj ek' yalancanel wach' ab'ix yic colnab'il winh t'a juntzanhxo chonhab', masanto ix k'och winh t'a chonhab' Cesarea."
        }
    ]
}