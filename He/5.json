{
    "chapter": "5",
    "verses": [
        {
            "number": "1",
            "text": "Ay jun vinh scuchan Ananías, axo ix yetb'eyum vinh Safira sb'i ix. Ay jun sluum vinh ix schonheli."
        },
        {
            "number": "2",
            "text": "Ix schaan stojol jun sluum vinh chi', palta ix yik'canel nanhal yic vinh yed' ix yetb'eyum chi', yuj chi' manh tz'acanoc stojol ayic xid' yak'ancan vinh d'a eb' schecab' Jesús. Palta axo ix aj yalan vinh to tz'acan q'uen tumin chi' smasanil. Yojtac pax ix yetb'eyum vinh to icha chi' yaji."
        },
        {
            "number": "3",
            "text": "Axo ix yalan vinhaj Pedro d'a vinh: --¿Tas yuj ix yak' a k'ool vinh Satanás, yuj chi' tzesej d'a Yespíritu Dios? Ina ix ik'canel nanhal q'uen ic d'a stojol jun a luum chi'."
        },
        {
            "number": "4",
            "text": "Ayic manto a chonh luum, yel ic luum. Anhejtona' icha pax chi', ayic ix a chonhaneli, yel ic ton stojol chi'. Yuj chi', ¿tas yuj ix a na jun chucal tic? Manhoclaj d'a eb' anima tzesej, palta a d'a Dios tzesej, xchi vinhaj Pedro chi' d'a vinh."
        },
        {
            "number": "5",
            "text": "Ix lajvinhej yab'an jun chi' vinhaj Ananías chi', ix ek' telnaj vinh, ix cham vinh. Axo eb' ix ab'an specal jun chi', ix te xiv eb'."
        },
        {
            "number": "6",
            "text": "Axo juntzanh eb' quelemtac ix javi, ix sb'ak'anoch jun k'apac eb' d'a snivanil vinh. Ix yik'anelta vinh eb', ix b'at smucancan vinh eb'."
        },
        {
            "number": "7",
            "text": "Ayxom oxeoc hora scham vinhaj Ananías chi', ix k'och ix yetb'eyum vinh. Ix och ix d'a yol pat. Manh yojtacoc ix tato ay tas ix ik'an vinh yetb'eyum ix chi'."
        },
        {
            "number": "8",
            "text": "Axo vinhaj Pedro ix k'anb'an d'a ix: --Al d'ayin, ¿tom yel to icha tic ix e chonhb'at jun e luum chi'? xchi vinh d'a ix. --I', ichaton chi', xchi ix d'a vinh."
        },
        {
            "number": "9",
            "text": "Yuj chi' ix yal vinh d'a ix: --¿Tas yuj tze mol lajtiej e b'a yic tzeyak'an proval Yespíritu Dios Cajal? Ina yajek' eb' vinh ix xid' mucancan vinh etb'eyum d'a ti' pat chi'. Axo ticnaic ol ach yik'paxb'at eb' vinh a ach tic, xchi vinh d'a ix."
        },
        {
            "number": "10",
            "text": "D'a jun rato chi', ix telvi ix d'a yichanh vinhaj Pedro chi'. Ix cham ix. Axo ix ochk'och eb' quelemtac chi', ix yilan eb' chamnacxo pax ix. Yuj chi' ix yik'b'at ix eb'. Ix b'at smucanem ix eb' d'a stz'ey vinh yetb'eyum chi'."
        },
        {
            "number": "11",
            "text": "Yuj chi' ix xivq'ue eb' creyente smasanil yed' jantacnhej eb' ix ab'an specal jun chi'."
        },
        {
            "number": "12",
            "text": "Axo eb' schecab' Jesús chi', tzijtum milagro ix sb'o eb'. Ix sch'ox val el spoder Dios eb' d'a scal eb' anima. A d'a jun stentail stemplo Dios scuchan yic Salomón, ata' ix smolb'ej sb'a eb' creyente smasanil."
        },
        {
            "number": "13",
            "text": "Axo eb' manh creyenteoc, malaj eb' stek'b'ej sb'a sk'ochi yic smolb'an sb'a eb' yed' eb'. Palta yojtac eb' to te vach' eb' creyente chi'."
        },
        {
            "number": "14",
            "text": "Tzijtum eb' vinh vinac yed' eb' ix ix, ix ak'anoch Jesús d'a sk'ool."
        },
        {
            "number": "15",
            "text": "Tz'ik'jipaxelta eb' penaay d'a yoltac calle. Ay eb' tz'ik'jielta d'a sat ch'at, ay eb' d'a sat svaynub'. Ata' ix stanhvej eb' yek' vinhaj Pedro, yic tope tz'ek' jab'oc yenhul vinh d'a yib'anh eb' snaani."
        },
        {
            "number": "16",
            "text": "Tzijtum eb' anima ix cot d'a juntzanh chonhab' d'a slak'anil Jerusalén. Ix yik'ancot juntzanh eb' penaay eb' yed' eb' tz'ixtax yuj eb' enemigo. Ix laj b'oxican sk'ool eb' smasanil."
        },
        {
            "number": "17",
            "text": "Axo vinh sat sacerdote yed' eb' yetb'eyum smasanil, aton eb' spartido eb' saduceo, ix te och chichonk'olal d'a spixan eb'."
        },
        {
            "number": "18",
            "text": "Yuj chi' ix schec yamjoc eb' vinh schecab' Jesús chi' eb'. Ix ak'jioch eb' vinh d'a jun preso yic eb' chonhab'."
        },
        {
            "number": "19",
            "text": "Axo d'ak'valil ay jun yángel Dios Cajal ix ul jacan te' preso chi'. Ix ik'jielta eb' vinh. Ix lajvi chi', ix yalan d'a eb' vinh:"
        },
        {
            "number": "20",
            "text": "--Ixiquec d'a stemplo Dios. Tzex och d'a yol yamaq'uil. Tzex aj linhan ta', tzeyalanel vach' ab'ix yic q'uinal d'a junelnhej, xchi jun ángel chi' d'a eb' vinh."
        },
        {
            "number": "21",
            "text": "Yuj chi' toxo van sacb'i ayic ix ochk'och eb' vinh d'a yol yamaq'uil stemplo Dios chi', ix sk'ayb'an eb' anima eb' vinh ta'. Axo vinh sat sacerdote chi' yed' eb' vinh yetb'eyum ix avtancot eb' vinh sat yajal, aton jantacnhej eb' vinh yajal yaj d'a eb' israel. Ix lajvi chi', ix schecanb'at jayvanh eb' vinh polencía eb', yic sb'at eb' vinh yiq'uelta eb' vinh schecab' Jesús chi' d'a preso."
        },
        {
            "number": "22",
            "text": "Axo ix k'och eb' vinh d'a te' preso chi', manhxalaj mach ayeq'ui. Ix lajvi yilan eb' vinh to manhxalaj mach, ix b'at yalan eb' vinh icha tic:"
        },
        {
            "number": "23",
            "text": "--Ix quila', vach' yajoch sk'ab' te' preso chi'. Axo eb' stanhvumal te' chi', linhanek' eb' d'a sti' te'. Palta axo ix co jacan te', ix quilani manhxalaj mach ayek' d'a yol te', xchi eb' vinh."
        },
        {
            "number": "24",
            "text": "Axo vinh sat sacerdote chi', eb' yetb'eyum yed' pax vinh yajal eb' vinh stanhvumal stemplo Dios, ayic ix yab'an juntzanh chi' eb' vinh, ix te sat sk'ool eb' vinh. Maj nachajel-laj yuj eb' vinh tas val yaji."
        },
        {
            "number": "25",
            "text": "Junanto rato chi' ix k'och junxo vinh. Ix yalan vinh d'a eb' vinh: --A eb' vinh ix eyak'och d'a preso, ayxo ek' eb' vinh d'a yamaq'uil stemplo Dios ticnaic. Van sk'ayb'aj eb' anima yuj eb' vinh, xchi vinh."
        },
        {
            "number": "26",
            "text": "Yuj chi', axo vinh yajal eb' stanhvan templo chi' yed' eb' vinh polencía, ix b'at eb' vinh yik'cot eb' vinh. Palta ak'ank'olal ix yutej eb' vinh yik'ancot eb' vinh schecab' Jesús chi', yujto ix xiv eb' vinh sjulq'uenaj yuj eb' anima."
        },
        {
            "number": "27",
            "text": "Ix b'at ak'ji eb' vinh schecab' Jesús chi' d'a yichanh eb' vinh sat yajal. Axo vinh sat sacerdote chi' ix alan d'a eb' vinh."
        },
        {
            "number": "28",
            "text": "--Ina ix cham val calan d'ayex to maxtzac e k'ayb'ej eb' anima d'a sk'ayb'ub'al Jesús. ¿Tom max e k'anab'ajej? A ticnaic, ix te pucaxb'at e k'ayb'ub'al d'a Jerusalén tic, masanto e gana tze ch'oxelta to a onh ix co milcham Jesús chi', xchi vinh d'a eb' vinh."
        },
        {
            "number": "29",
            "text": "Palta ix tak'vi vinhaj Pedro yed' juntzanhxo eb' vinh schecab' Jesús, ix yalan eb' vinh: --Yovalil a tas syal Dios, a sco k'anab'ajej. Axo juntzanh schecnab'il anima, tato max scha sb'a yed' yic Dios, max co k'anab'ajejlaj."
        },
        {
            "number": "30",
            "text": "A ex tic ix eyak' miljoccham Jesús, ayic ix d'unhb'ajq'ue d'a te' culus. Palta a jun Dios b'aj yak'nac em sb'a eb' co mam quicham, anheja' co Diosal a onh tic. A' ix ak'an pitzvocxi Jesús chi' d'a scal eb' chamnac."
        },
        {
            "number": "31",
            "text": "A ix ak'an yopisio, ix yik'anb'at d'a svach'k'ab'. Ix yak'anoch Cajaloc yed' co Columaloc, yic vach' sco na co b'a a onh israel onh tic, yic slajvican co mul yuuj."
        },
        {
            "number": "32",
            "text": "A onh tic, scak' testigoal co b'a yuj juntzanh scal tic d'ayex. Anhejtona' Yespíritu Dios syak' pax testigoal sb'a qued'oc. A Dios tz'ak'an Yespíritu tic d'a jantacnhej mach sk'anab'ajan tas syala', xchi eb' vinh."
        },
        {
            "number": "33",
            "text": "Ayic ix yab'an jun chi' eb' vinh yajal chi', ix te cot yoval eb' vinh. Ix snib'ej eb' vinh smilcham eb' vinh d'a elanhchamel."
        },
        {
            "number": "34",
            "text": "Palta a d'a scal eb' vinh yajal chi' ay jun vinh fariseo scuch Gamaliel ayeq'ui. Te k'ayb'um vinh d'a sley Dios. B'inajnac vinh d'a vach'il yuj eb' anima. Ix q'ue linhan vinh. Ix schecan vinh ik'joccanelta eb' vinh schecab' Jesús chi' junoc rato."
        },
        {
            "number": "35",
            "text": "Ix lajvi yelcancot eb' vinh chi', ix yalan vinh: --Ex vetisraelal, naec val sik'lab'il tas tzeyutej e b'oan yaj juntzanh eb' vinh tic."
        },
        {
            "number": "36",
            "text": "Co naeccot jun vinh scuch Teudas ek'nac d'a yalanhtaxo. Yak'nacoch sb'a vinh yajalil d'a scal eb' anima. Yalannaquel vinh to te ay yopisio vinh. Ay am junoc chanhe' ciento vinac ochnac yed' vinh. Palta miljicham vinh. Axo jantac eb' ochnac yed' vinh chi', saclemnaccanb'at eb'. Satnacpaxcanem jun yic eb' chi'."
        },
        {
            "number": "37",
            "text": "Ix lajvi chi', ay jun vinh scuch Judas aj Galilea, yak'nacoch sb'a vinh yak'an oval yed' eb' vinh yajal ayic ix ik'jichaanh sb'isul eb' anima. Tzijtum anima ochnac yed' vinh. Anheja' ix miljipaxcham junxo vinh chi'. Axo jantacnhej eb' ochnac yed' vinh, saclemnacpaxcanb'at eb'."
        },
        {
            "number": "38",
            "text": "Yuj chi' sval d'ayex, cactejec quixtan eb' vinh schecab' Jesús tic, yil eb' vinh. A jun yic eb' vinh tic, tato anhej eb' anima ay yico', munil ol satxicanemoc."
        },
        {
            "number": "39",
            "text": "Palta tato a Dios ay yico', manh ol yal-laj cak'an lajvoc. Ay smay to van cak'an oval yed' Dios chi', xchi vinh."
        },
        {
            "number": "40",
            "text": "Ix snaan eb' vinh yajal chi' to te yel syal vinh. Yuj chi' ix avtajxioch eb' vinh schecab' Jesús chi' yuj eb' vinh. Ix yalan eb' vinh to smak'ji eb' vinh. Ix yalanpax eb' vinh d'a eb' vinh to maxtzac yalel yab'ixal Jesús eb' vinh. Ix lajvi chi', ix actajel eb' vinh."
        },
        {
            "number": "41",
            "text": "Yuj chi' ix elta eb' vinh schecab' Jesús chi' d'a yichanh eb' vinh sat yajal. Te vach' ix yab' eb' vinh, yujto yujnhej Jesús ix yab' syail eb' vinh icha sgana Dios."
        },
        {
            "number": "42",
            "text": "Masanil k'u ix yalel yab'ixal Jesús eb' vinh to Cristo toni, syalelk'ochi Jun Sik'b'ilel yuj Dios. Ix laj ek' yalel eb' vinh d'a yol yamaq'uil stemplo Dios yed' d'a caltac pat."
        }
    ]
}