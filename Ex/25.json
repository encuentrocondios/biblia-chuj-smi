{
    "chapter": "25",
    "verses": [
        {
            "number": "1",
            "text": "Ix yalan Jehová t'a winhaj Moisés chi' icha tik:"
        },
        {
            "number": "2",
            "text": "Al t'a heb' etisraelal to syak' junok ofrenda heb' t'ayin. Ha jun ofrenda chi', tz'ik'jichaanh t'a skal heb' to tz'el wal t'a sk'ol yak'ani."
        },
        {
            "number": "3",
            "text": "Ha tastac ol ik'chajk'e waan chi', aton juntzanh tik: Q'uen oro, k'een plata, k'een bronce,"
        },
        {
            "number": "4",
            "text": "anh ch'al k'ik'mutz'inac, anh ch'al yaxmaquinac, anh chac ch'al, anh ch'al lino yelxo wal wach', xil nok' chiwa ch'alb'il,"
        },
        {
            "number": "5",
            "text": "stz'umal nok' ch'ac calnel uk'nac yet' chacchac, nok' tz'uum te' lab'ab'i, pax te' acacia,"
        },
        {
            "number": "6",
            "text": "aceite sk'anji t'a candil, perfume, yaceiteal sat te' oliwo sk'anji ayic sik'chajcanoch junok mach, ma junok tas wicoc, incienso suk'uq'ui sjab',"
        },
        {
            "number": "7",
            "text": "k'een cornalina yet' juntzanhxo k'een k'een te wach' yilji tz'och t'a k'apac schaleca winh sat sacerdote yet' t'a k'apac ayoch t'a snhi' sk'ol spichul winh."
        },
        {
            "number": "8",
            "text": "Tze b'oan junok in cajnub', yic wach' tzin cajnaj t'a he kal."
        },
        {
            "number": "9",
            "text": "Palta a b'aj ol in ek' cajan chi' yet' masanil tastac ol k'anchaj t'a yool, yowalil ol he b'o icha wal yaj yechel ol in ch'ox t'ayach."
        },
        {
            "number": "10",
            "text": "B'oocab' junok caxa, a te' acacia tz'och t'ay. Jun metro yet' 10 centímetro tz'aj sk'atul, 70 centímetro tz'aj sat, 70 centímetro pax tz'aj schaanhil."
        },
        {
            "number": "11",
            "text": "Tz'och k'een oro te wach' t'a yool yet' t'a spatic, tz'och k'een t'a stitac t'a yib'anh b'aj tzalank'ei."
        },
        {
            "number": "12",
            "text": "Sb'opax chanheoc k'een argolla nab'a oro, tz'och t'a yoc schanhil, chab' t'a junjun pak'anh."
        },
        {
            "number": "13",
            "text": "Sb'ochajpaxoch sb'achlab'il. Ha te' acacia tz'ochi, tz'ochpax k'een oro t'a spatic te'."
        },
        {
            "number": "14",
            "text": "Tz'ecchajek' te' t'a yol juntzanh k'een argolla tz'och t'a spak'ultac te' caxa chi', aton yet' juntzanh te' chi' syal sb'achjik'e te' caxa chi'."
        },
        {
            "number": "15",
            "text": "Skan te' t'a yol k'een argolla ayoch t'a te' caxa chi', maxtzac ik'chajel-laj te'."
        },
        {
            "number": "16",
            "text": "Ha t'a yol te' caxa chi' tzak'canem k'een k'een b'aj ayoch in trato ol wak' t'ayach."
        },
        {
            "number": "17",
            "text": "Sb'ochajpax smacul te' caxa chi'. Aton t'a smacul te' chi' stzicjiek' chik' yic tz'ak'ji tup mul. Ha k'een oro te wach' tz'och t'ay, jun metro yet' 10 centímetro tz'aj sk'atul, 70 centímetro tz'aj sat."
        },
        {
            "number": "18",
            "text": "Axo t'a chab' stitac jun smacul chi', tz'och junjun yechel querubín, nab'a oro tz'aji, stenjib'o t'a k'een martillo."
        },
        {
            "number": "19",
            "text": "Ha jun smacul chi' yet' juntzanh yechel querubín chi', junnhej tz'aji. Junjun juntzanh querubín chi' skan t'a junjun sti' jun smacul chi'."
        },
        {
            "number": "20",
            "text": "D'anhd'umb'a tz'aj juntzanh querubín chi', tz'em k'elan t'a yib'anh jun smacul te' caxa chi'. Axo sk'axil, syil-laj sb'a snhi' t'a yib'anh smacul chi'."
        },
        {
            "number": "21",
            "text": "Ha k'een k'een b'aj ayoch in trato ol wak' chi' t'ayach, ha t'a yol te' caxa chi' ol ak'canem k'een, ichato chi' tzak'anoch smacul te' chi'."
        },
        {
            "number": "22",
            "text": "Ha t'a skal juntzanh yechel querubín ay t'a yib'anh smacul te' caxa chi', ata' ol in ch'ox in b'a t'ayach, ol wak' ojtaquejel smasanil checnab'il ol wak' a k'anab'ajej yet' heb' etisraelal."
        },
        {
            "number": "23",
            "text": "Sb'ochajpax junok te' mexa, a te' acacia b'aj sb'o te'. 90 centímetro tz'aj sk'atul, 45 tz'aj sat, 65 tz'aj steel."
        },
        {
            "number": "24",
            "text": "Tz'och k'een oro t'a te', sb'opax junok nab'a oro tzek' oyan t'a spatic te' yoc schanhil."
        },
        {
            "number": "25",
            "text": "Sb'opaxk'e stitac te', tzek' oyan t'a yib'anh, uque' centímetro sk'ei, tz'och k'een oro t'ay."
        },
        {
            "number": "26",
            "text": "Sb'opax chanheoc argolla nab'a oro tz'och t'a schiquintac schanhil."
        },
        {
            "number": "27",
            "text": "Ha t'a slak'anil b'aj ayem stitac chi', ata' tz'och juntzanh k'een argolla chi'. Ha t'a yol k'een argolla chi' tzek' sb'achlab'il te', yic syal yik'chajb'at te' mexa chi'."
        },
        {
            "number": "28",
            "text": "Ha te' sb'achlab'il te' mexa chi', ha t'a te' acacia b'aj sb'o te', tz'ochpax k'een oro t'a te'."
        },
        {
            "number": "29",
            "text": "Sb'opax plato, niwac cuchara, xalu yet' uk'ab' b'aj schaji ofrenda ha' yaji. Nab'a oro tz'och t'a juntzanh tik smasanil."
        },
        {
            "number": "30",
            "text": "Sb'ojiem jun mexa chi' t'a wichanh, tz'em ixim pan wik yaj t'a yib'anh."
        },
        {
            "number": "31",
            "text": "Sb'ochajpax junok sb'achnub'al candil, nab'a oro tz'aji. Ha t'a k'een martillo stenchaj b'o'oc. Ha sk'ojnub' b'aj tz'em b'achan yet' ste'al yet' pax scopail, icha sfloral tz'ajochi, junnhej yaman tz'aji."
        },
        {
            "number": "32",
            "text": "Ha t'a stz'eytac, oxox sk'ab' tz'elta."
        },
        {
            "number": "33",
            "text": "Ha t'a junjun sk'ab' tz'elta t'a jun ste'al chi', yowalil ay oxe' sfloral icha sfloral te' almendro."
        },
        {
            "number": "34",
            "text": "Anheja' t'a jun ste'al chi', ay chanhe' sfloral icha sfloral te' almendro chi'."
        },
        {
            "number": "35",
            "text": "Ha t'a yalanh b'aj ayelta junjun sk'ab' chi', skan junjun sfloral."
        },
        {
            "number": "36",
            "text": "Ha juntzanh sfloral yet' sk'ab' chi', junnhej tz'aj yet' jun sb'achnub'al chi', nab'a oro tz'aji, stenjib'o t'a k'een martillo."
        },
        {
            "number": "37",
            "text": "Sb'ochajpax uque' candil, tz'ak'chajem t'a yet'tal yic syak' sakil k'inal t'a yichanh."
        },
        {
            "number": "38",
            "text": "Ha k'een syamlab'il b'aj tz'ik'chajel stanhil k'apac b'aj tz'och sk'ak'al yet' k'een splatoal, nab'a oro tz'aji."
        },
        {
            "number": "39",
            "text": "Tz'och oxeoc arroba oro t'a jun b'achnub' candil chi' yet' syamk'ab'il."
        },
        {
            "number": "40",
            "text": "Scham wal ilani to icha yaj yechel tzin ch'ox t'ayach t'a jolom witz tik, icha chi' tz'aj sb'oi."
        }
    ]
}