{
    "chapter": "25",
    "verses": [
        {
            "number": "1",
            "text": "Ix yalan Jehová d'a vinhaj Moisés chi' icha tic:"
        },
        {
            "number": "2",
            "text": "Al d'a eb' etisraelal to syak' junoc ofrenda eb' d'ayin. A jun ofrenda chi', tz'ik'jichaanh d'a scal eb' to tz'el val d'a sk'ol yak'ani."
        },
        {
            "number": "3",
            "text": "A tastac ol ik'chajq'ue vaan chi', aton juntzanh tic: Q'uen oro, q'uen plata, q'uen bronce,"
        },
        {
            "number": "4",
            "text": "anh ch'al q'uik'mutz'inac, anh ch'al yaxmaquinac, anh chac ch'al, anh ch'al lino yelxo val vach', xil nok' chiva ch'alb'il,"
        },
        {
            "number": "5",
            "text": "stz'umal nok' ch'ac calnel uk'nac yed' chacchac, nok' tz'uum te' lab'ab'i, pax te' acacia,"
        },
        {
            "number": "6",
            "text": "aceite sk'anji d'a candil, perfume, yaceiteal sat te' olivo sk'anji ayic sik'chajcanoch junoc mach, ma junoc tas vicoc, incienso suk'uq'ui sjab',"
        },
        {
            "number": "7",
            "text": "q'uen cornalina yed' juntzanhxo q'uen q'ueen te vach' yilji tz'och d'a k'apac schaleca vinh sat sacerdote yed' d'a k'apac ayoch d'a snhi' sk'ol spichul vinh."
        },
        {
            "number": "8",
            "text": "Tze b'oan junoc in cajnub', yic vach' tzin cajnaj d'a e cal."
        },
        {
            "number": "9",
            "text": "Palta a b'aj ol in ek' cajan chi' yed' masanil tastac ol k'anchaj d'a yool, yovalil ol e b'o icha val yaj yechel ol in ch'ox d'ayach."
        },
        {
            "number": "10",
            "text": "B'oocab' junoc caxa, a te' acacia tz'och d'ay. Jun metro yed' 10 centímetro tz'aj sk'atul, 70 centímetro tz'aj sat, 70 centímetro pax tz'aj schaanhil."
        },
        {
            "number": "11",
            "text": "Tz'och q'uen oro te vach' d'a yool yed' d'a spatic, tz'och q'uen d'a stitac d'a yib'anh b'aj tzalanq'uei."
        },
        {
            "number": "12",
            "text": "Sb'opax chanheoc q'uen argolla nab'a oro, tz'och d'a yoc schanhil, chab' d'a junjun pak'anh."
        },
        {
            "number": "13",
            "text": "Sb'ochajpaxoch sb'achlab'il. A te' acacia tz'ochi, tz'ochpax q'uen oro d'a spatic te'."
        },
        {
            "number": "14",
            "text": "Tz'ecchajek' te' d'a yol juntzanh q'uen argolla tz'och d'a spak'ultac te' caxa chi', aton yed' juntzanh te' chi' syal sb'achjiq'ue te' caxa chi'."
        },
        {
            "number": "15",
            "text": "Scan te' d'a yol q'uen argolla ayoch d'a te' caxa chi', maxtzac ik'chajel-laj te'."
        },
        {
            "number": "16",
            "text": "A d'a yol te' caxa chi' tzak'canem q'uen q'ueen b'aj ayoch in trato ol vak' d'ayach."
        },
        {
            "number": "17",
            "text": "Sb'ochajpax smacul te' caxa chi'. Aton d'a smacul te' chi' stzicjiek' chik' yic tz'ak'ji tup mul. A q'uen oro te vach' tz'och d'ay, jun metro yed' 10 centímetro tz'aj sk'atul, 70 centímetro tz'aj sat."
        },
        {
            "number": "18",
            "text": "Axo d'a chab' stitac jun smacul chi', tz'och junjun yechel querubín, nab'a oro tz'aji, stenjib'o d'a q'uen martillo."
        },
        {
            "number": "19",
            "text": "A jun smacul chi' yed' juntzanh yechel querubín chi', junnhej tz'aji. Junjun juntzanh querubín chi' scan d'a junjun sti' jun smacul chi'."
        },
        {
            "number": "20",
            "text": "D'anhd'umb'a tz'aj juntzanh querubín chi', tz'em q'uelan d'a yib'anh jun smacul te' caxa chi'. Axo sk'axil, syil-laj sb'a snhi' d'a yib'anh smacul chi'."
        },
        {
            "number": "21",
            "text": "A q'uen q'ueen b'aj ayoch in trato ol vak' chi' d'ayach, a d'a yol te' caxa chi' ol ak'canem q'ueen, ichato chi' tzak'anoch smacul te' chi'."
        },
        {
            "number": "22",
            "text": "A d'a scal juntzanh yechel querubín ay d'a yib'anh smacul te' caxa chi', ata' ol in ch'ox in b'a d'ayach, ol vak' ojtaquejel smasanil checnab'il ol vak' a k'anab'ajej yed' eb' etisraelal."
        },
        {
            "number": "23",
            "text": "Sb'ochajpax junoc te' mexa, a te' acacia b'aj sb'o te'. 90 centímetro tz'aj sk'atul, 45 tz'aj sat, 65 tz'aj steel."
        },
        {
            "number": "24",
            "text": "Tz'och q'uen oro d'a te', sb'opax junoc nab'a oro tz'ek' oyan d'a spatic te' yoc schanhil."
        },
        {
            "number": "25",
            "text": "Sb'opaxq'ue stitac te', tz'ek' oyan d'a yib'anh, uque' centímetro sq'uei, tz'och q'uen oro d'ay."
        },
        {
            "number": "26",
            "text": "Sb'opax chanheoc argolla nab'a oro tz'och d'a schiquintac schanhil."
        },
        {
            "number": "27",
            "text": "A d'a slak'anil b'aj ayem stitac chi', ata' tz'och juntzanh q'uen argolla chi'. A d'a yol q'uen argolla chi' tz'ek' sb'achlab'il te', yic syal yik'chajb'at te' mexa chi'."
        },
        {
            "number": "28",
            "text": "A te' sb'achlab'il te' mexa chi', a d'a te' acacia b'aj sb'o te', tz'ochpax q'uen oro d'a te'."
        },
        {
            "number": "29",
            "text": "Sb'opax plato, nivac cuchara, xalu yed' uk'ab' b'aj schaji ofrenda a' yaji. Nab'a oro tz'och d'a juntzanh tic smasanil."
        },
        {
            "number": "30",
            "text": "Sb'ojiem jun mexa chi' d'a vichanh, tz'em ixim pan vic yaj d'a yib'anh."
        },
        {
            "number": "31",
            "text": "Sb'ochajpax junoc sb'achnub'al candil, nab'a oro tz'aji. A d'a q'uen martillo stenchaj b'o'oc. A sk'ojnub' b'aj tz'em b'achan yed' ste'al yed' pax scopail, icha sfloral tz'ajochi, junnhej yaman tz'aji."
        },
        {
            "number": "32",
            "text": "A d'a stz'eytac, oxox sk'ab' tz'elta."
        },
        {
            "number": "33",
            "text": "A d'a junjun sk'ab' tz'elta d'a jun ste'al chi', yovalil ay oxe' sfloral icha sfloral te' almendro."
        },
        {
            "number": "34",
            "text": "Anheja' d'a jun ste'al chi', ay chanhe' sfloral icha sfloral te' almendro chi'."
        },
        {
            "number": "35",
            "text": "A d'a yalanh b'aj ayelta junjun sk'ab' chi', scan junjun sfloral."
        },
        {
            "number": "36",
            "text": "A juntzanh sfloral yed' sk'ab' chi', junnhej tz'aj yed' jun sb'achnub'al chi', nab'a oro tz'aji, stenjib'o d'a q'uen martillo."
        },
        {
            "number": "37",
            "text": "Sb'ochajpax uque' candil, tz'ak'chajem d'a yed'tal yic syak' saquilq'uinal d'a yichanh."
        },
        {
            "number": "38",
            "text": "A q'uen syamlab'il b'aj tz'ik'chajel stanhil k'apac b'aj tz'och sk'ak'al yed' q'uen splatoal, nab'a oro tz'aji."
        },
        {
            "number": "39",
            "text": "Tz'och oxeoc arroba oro d'a jun b'achnub' candil chi' yed' syamk'ab'il."
        },
        {
            "number": "40",
            "text": "Scham val ilani to icha yaj yechel tzin ch'ox d'ayach d'a jolom vitz tic, icha chi' tz'aj sb'oi."
        }
    ]
}