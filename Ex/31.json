{
    "chapter": "31",
    "verses": [
        {
            "number": "1",
            "text": "Ix yalanxi Jehová d'a vinhaj Moisés chi' icha tic:"
        },
        {
            "number": "2",
            "text": "Ab'i, a d'a scal yinhtilal vinhaj Judá ix in sik'canel vinhaj Bezaleel, yuninal vinhaj Uri, yixchiquin vinhaj Hur."
        },
        {
            "number": "3",
            "text": "Toxo ix vak'och Vespíritu d'a vinh, yic jelan snaanel vinh, yic ol yal sb'oanq'ue yalnhej tastac vinh."
        },
        {
            "number": "4",
            "text": "Ol snaanelta vinh sb'oan yechel jantac munlajel ol b'o'oc, icha d'a q'uen oro, d'a q'uen plata yed' d'a q'uen bronce,"
        },
        {
            "number": "5",
            "text": "yed' pax sb'oan q'uen q'ueen vinh vach' yilji, sb'oan te te' d'a yalnhej tas munlajelal."
        },
        {
            "number": "6",
            "text": "Axo vinhaj Aholiab, yuninal vinhaj Ahisamac, yinhtilal vinhaj Dan, a vinh ol colvaj yed' vinhaj Bezaleel chi'. Masanil eb' aytaxon sjelanil, ix in vach' aq'uej sjelanil eb' yic a eb' ol b'oan masanil tastac sval tic d'ayach:"
        },
        {
            "number": "7",
            "text": "Aton k'apac mantiado b'aj tzin ch'ox in b'a, te' scaxail in trato yed' smacul b'aj tz'ak'ji tup mul, masanil syamk'ab'il d'a yol mantiado chi',"
        },
        {
            "number": "8",
            "text": "te' mexa yed' jantac syamk'ab'il, jun sb'achnub' candil nab'a oro yed' syamk'ab'il, jun altar b'aj snhuschaj incienso,"
        },
        {
            "number": "9",
            "text": "jun altar b'aj stz'a silab' yed' syamk'ab'il, jun nivan palangana yed' sb'achnub' yich,"
        },
        {
            "number": "10",
            "text": "k'apac pichul jalb'il nivan yelk'ochi, aton spichul vinhaj sacerdote Aarón yed' pax spichul eb' yuninal vinh, aton pichul sk'an eb' d'a yopisio."
        },
        {
            "number": "11",
            "text": "Sb'opax aceite eb' sk'anchaji ayic tz'ochcan junoc mach, ma junoc tas vicoc. Sb'opax incienso manhxo jantacoc svach'il sk'anchaj d'a in cajnub'. A juntzanh chi', yovalil sb'o eb' icha val ix aj valan d'ayach, xchi Jehová d'a vinhaj Moisés chi'."
        },
        {
            "number": "12",
            "text": "Ix yalanxi Jehová d'a vinhaj Moisés chi':"
        },
        {
            "number": "13",
            "text": "Al d'a eb' etchonhab' to yovalil sk'anab'ajej jun sk'ual ik'oj ip eb', yujto vic yaji. Yujto a jun k'u chi' yechel in trato yajcanoch d'a co cal eyed'oc d'a masanil tiempo yic vach' tzeyojtaquejeli to a in Jehová in tic ix ex in sik'canel vicoc."
        },
        {
            "number": "14",
            "text": "Nivanocab' yelk'och jun sk'ual ik'oj ip chi' d'a yol e sat. A mach max k'anab'ajan jun k'ual ik'oj ip chi', yovalil schami. Yalnhej mach smunlaj d'a jun k'u chi', yovalil schami."
        },
        {
            "number": "15",
            "text": "Vaquenhej k'ual tzex munlaji, axo d'a yuquil k'ual, sk'ual ik'oj ip, vicnhej yaji. Yalnhej mach smunlaj d'a jun k'u chi', tojolnhej schami."
        },
        {
            "number": "16",
            "text": "Yuj chi', yovalil tze k'anab'ajej jun k'ual ik'oj ip chi'. A jun chi' yechel in trato tz'ajcan d'a masanil tiempo d'a co cal eyed'oc, yujto a in Jehová in d'a vaque' k'ual in b'onac satchaanh yed' sat luum tic, axo d'a yuquil k'ual vochnac vaan in munlaji, vik'annac vip, xchi Jehová."
        },
        {
            "number": "17",
            "text": "Ayic ix lajvi slolon Jehová yed' vinhaj Moisés d'a jolom vitz Sinaí, ix yak'an chab' pachanh q'ueen d'a vinh, b'aj tz'ib'ab'iloch strato, to a val Dios ix tz'ib'ani."
        }
    ]
}