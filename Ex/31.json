{
    "chapter": "31",
    "verses": [
        {
            "number": "1",
            "text": "Ix yalanxi Jehová t'a vinhaj Moisés chi' icha tik:"
        },
        {
            "number": "2",
            "text": "Ab'i, ha t'a skal yinhtilal vinhaj Judá ix in sik'canel vinhaj Bezaleel, yuninal vinhaj Uri, yixchiquin vinhaj Hur."
        },
        {
            "number": "3",
            "text": "Toxo ix vak'och Vespíritu t'a vinh, yic jelan snaanel vinh, yic ol yal sb'oanq'ue yalnhej tastac vinh."
        },
        {
            "number": "4",
            "text": "Ol snaanelta vinh sb'oan yechel jantac munlajel ol b'o'oc, icha t'a q'uen oro, t'a q'uen plata yet' t'a q'uen bronce,"
        },
        {
            "number": "5",
            "text": "yet' pax sb'oan q'uen q'ueen vinh wach' yilji, sb'oan te te' t'a yalnhej tas munlajelal."
        },
        {
            "number": "6",
            "text": "Axo vinhaj Aholiab, yuninal vinhaj Ahisamac, yinhtilal vinhaj Dan, a vinh ol colvaj yet' vinhaj Bezaleel chi'. Masanil eb' aytaxon sjelanil, ix in wach' aq'uej sjelanil eb' yic a eb' ol b'oan masanil tastac sval tik t'ayach:"
        },
        {
            "number": "7",
            "text": "Aton k'apac mantiado b'aj tzin ch'ox in b'a, te' scaxail in trato yet' smacul b'aj tz'ak'ji tup mul, masanil syamk'ab'il t'a yol mantiado chi',"
        },
        {
            "number": "8",
            "text": "te' mexa yet' jantac syamk'ab'il, jun sb'achnub' candil nab'a oro yet' syamk'ab'il, jun altar b'aj snhuschaj incienso,"
        },
        {
            "number": "9",
            "text": "jun altar b'aj stz'a silab' yet' syamk'ab'il, jun niwan palangana yet' sb'achnub' yich,"
        },
        {
            "number": "10",
            "text": "k'apac pichul jalb'il niwan yelk'ochi, aton spichul vinhaj sacerdote Aarón yet' pax spichul eb' yuninal vinh, aton pichul sk'an eb' t'a yopisio."
        },
        {
            "number": "11",
            "text": "Sb'opax aceite eb' sk'anchaji ayic tz'ochcan junok mach, ma junok tas vicoc. Sb'opax incienso manhxo jantacoc svach'il sk'anchaj t'a in cajnub'. Ha juntzanh chi', yovalil sb'o eb' icha val ix aj valan t'ayach, xchi Jehová t'a vinhaj Moisés chi'."
        },
        {
            "number": "12",
            "text": "Ix yalanxi Jehová t'a vinhaj Moisés chi':"
        },
        {
            "number": "13",
            "text": "Al t'a eb' etchonhab' to yovalil sk'anab'ajej jun sk'ual ik'oj ip eb', yujto vic yaji. Yujto a jun k'u chi' yechel in trato yajcanoch t'a co cal eyed'oc t'a masanil tiempo yic wach' tzeyojtaquejeli to a in Jehová in tik ix ex in sik'canel vicoc."
        },
        {
            "number": "14",
            "text": "Nivanocab' yelk'och jun sk'ual ik'oj ip chi' t'a yol e sat. Ha mach max k'anab'ajan jun k'ual ik'oj ip chi', yovalil schami. Yalnhej mach smunlaj t'a jun k'u chi', yovalil schami."
        },
        {
            "number": "15",
            "text": "Vaquenhej k'ual tzex munlaji, haxo t'a yuquil k'ual, sk'ual ik'oj ip, vicnhej yaji. Yalnhej mach smunlaj t'a jun k'u chi', tojolnhej schami."
        },
        {
            "number": "16",
            "text": "Yuj chi', yovalil tze k'anab'ajej jun k'ual ik'oj ip chi'. Ha jun chi' yechel in trato tz'ajkan t'a masanil tiempo t'a co cal eyed'oc, yujto a in Jehová in t'a vaque' k'ual in b'onac satcha’anh yet' sat lu'um tik, haxo t'a yuquil k'ual vochnac vaan in munlaji, vik'annac vip, xchi Jehová."
        },
        {
            "number": "17",
            "text": "Ayic ix lajvi slolon Jehová yet' vinhaj Moisés t'a jolom vitz Sinaí, ix yak'an chab' pachanh q'ueen t'a vinh, b'aj tz'ib'ab'iloch strato, to a val Dios ix tz'ib'ani."
        }
    ]
}