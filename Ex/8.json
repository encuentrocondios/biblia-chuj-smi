{
    "chapter": "8",
    "verses": [
        {
            "number": "1",
            "text": "ix yalan Jehová t'a winhaj Moisés icha tik: --Ixic, b'at il winh rey chi', tzalan t'a winh icha tik: Ha Jehová tz'alan icha tik: Actejel heb' in chonhab' yic b'at och heb' ejmelal t'ayin."
        },
        {
            "number": "2",
            "text": "Tato manh ol actejel in chonhab' tik, ol wak'och yaelal t'a ib'anh, ol wak' pitzwock'e nok' pajtza' t'a masanil a macb'en tik."
        },
        {
            "number": "3",
            "text": "Ol wak' pitzwoc nok' t'a yol ha ha' smasanil, ol laj och nok' t'a yol a despacho yet' b'aj tzach wayi. Ol laj k'e nok' t'a sat a ch'at. Ol laj och nok' t'a yoltac spat heb' ay yopisio ed'oc, t'a yoltac spat masanil anima, t'a yoltac horno b'aj sb'o ixim pan tza wa''a yet' t'a sattac ak'ante' b'aj syotz'chaj ixim pan chi'."
        },
        {
            "number": "4",
            "text": "Ol laj k'e nok' t'a ib'anh yet' t'a yib'anh heb' ay yopisio ed'oc yet' t'a yib'anh masanil heb' etchonhab', xchi Jehová, xa chi t'a winh rey chi'."
        },
        {
            "number": "5",
            "text": "Ixlajwi chi', ix yalanxi Jehová t'a winhaj Moisés chi': --Al t'a winhaj Aarón to syak'b'at te' sk'ococh winh t'a yib'anh smasanil ha ha': Ha cotac ha' yet' a niwac nhajab', yic sk'eta b'ulnaj nok' pajtza'. Ol majel yol yic Egipto tik yuj nok', xchi Jehová chi'."
        },
        {
            "number": "6",
            "text": "Ix yak'anb'at te' sk'ococh winhaj Aarón chi' t'a yib'anh ha ha' chi'. Ix k'eul b'ulnaj nok' pajtza' chi', ix majel masanil yoltac chonhab' chi' yuj nok'."
        },
        {
            "number": "7",
            "text": "Anheja' icha chi' ix yutejpax heb' winh ay tas tzuji yuj yet' tas k'ayb'ab'il yuj heb', ix japax nok' t'a yol chonhab' chi' yuj heb'."
        },
        {
            "number": "8",
            "text": "Ix laj te pucax nok', yuj chi' ix avtaj heb' winh chawanh chi' yuj winh rey chi', ix yalan winh t'a heb' winh: --k'anec t'a Jehová, yic ol yik'el nok' pajtza' tik t'a ko kal, ol wactanel he chonhab' tik, yic sb'at heb' yak' silab' t'ay, xchi winh rey chi'."
        },
        {
            "number": "9",
            "text": "Ix tak'wi winhaj Moisés t'a winh: --Ha ach ol ala' b'ak'uinh tzin lesalwi t'a Jehová yic syik'anel nok' pajtza' tik t'ayach yet' t'a heb' ay yopisio ed'oc yet' t'a skal masanil anima yet' t'a yoltac he pat. Axonhej t'a yol ha' Nilo ol kan nok', xchi winh."
        },
        {
            "number": "10",
            "text": "--K'ik'an, xchi winh rey chi'. Ix yalanxi winhaj Moisés chi': --Icha chi' ol ajoc, yic ol ojtaquejeli to malaj junokxo lajan spoder icha Jehová ko Diosal a onh tik."
        },
        {
            "number": "11",
            "text": "Icha chi' ol aj yel nok' t'a a despacho yet' t'a yol spat heb' ayoch yajalil ed'oc yet' t'a skal masanil anima. Ol cannhej nok' t'a yol ha' Nilo, xchi winh."
        },
        {
            "number": "12",
            "text": "Ixlajwi chi, ix elta heb' winh chawanh chi' t'a yichanh winh rey chi'. Ix sk'anan winhaj Moisés t'a Jehová to tz'el nok' pajtza' chi'."
        },
        {
            "number": "13",
            "text": "Ix sk'anab'ajej Jehová tas ix sk'an winh chi'. Ichato chi' ix laj och ijan scham masanil nok' pajtza' t'a yoltac pat, t'a amak' yet' t'a caltac te'."
        },
        {
            "number": "14",
            "text": "Axo heb' anima ix laj molb'an nok' chamnac pajtza' chi' t'a junjun b'ulanh, chuclaj ix aj sjab' yuj nok'."
        },
        {
            "number": "15",
            "text": "Ayic ix yilan winh rey to manhxalaj yaelal ayoch t'a yib'anh winh, ix yak'anxi pitb'oquel spensar winh, icha wal ix yutej Jehová yalani, maj sk'anab'ajejlaj winh tas ix yal t'a heb' winh chawanh chi'."
        },
        {
            "number": "16",
            "text": "Ix yalanxi Jehová t'a winhaj Moisés chi': --Al t'a winhaj Aarón to syik'chaanh te' sk'ococh winh, smak'an spokokal lum lum winh yet' te' yic smeltzajoch lum pokok chi' cotac usal t'a masanil yol yic Egipto tik, xchi."
        },
        {
            "number": "17",
            "text": "Ichaton chi' ix yutej winhaj Aarón chi'. Ix smak'k'e waan lum pokok chi' winh yet' te' sk'ococh, yuj chi' masanil lum pokok ay t'a yol yic Egipto chi', ix laj och lum cotac usal, ix och nok' t'a anima yet' t'a nok' nok'."
        },
        {
            "number": "18",
            "text": "Anheja' heb' winh ay tas tzuji yuj yalani, icha ix yutej winhaj Aarón chi' icha chi' ix yutejpax heb' winh snaani. Ix snib'ej heb' winh ix och lum pokok chi' cotac usal, palta maj yal-laj yuj heb' winh. Ix chiji heb' anima yet' nok' nok' yuj nok' us chi'."
        },
        {
            "number": "19",
            "text": "Yuj chi', ix yal heb' winh ay tas tzuji yuj yalani t'a winh rey chi': --Ha jun tik, ha Dios tz'utani, xchi heb' winh. Palta ix pitb'iel spensar winh rey chi', icha wal ix yutej Jehová yalani. Maj schalaj yab' winh tas ix yal winhaj Moisés yet' winhaj Aarón chi'."
        },
        {
            "number": "20",
            "text": "Ix yalanxi Jehová t'a winhaj Moisés chi' icha tik: --Ha k'ik'an t'a sacb'inaji, sb'at winh rey chi' t'a sti' ha ha', yuj chi' pet ex k'e waan, b'at eyalan t'a winh: Icha tik yalan Jehová: Actejel heb' in chonhab' yic tz'och heb' ejmelal t'ayin."
        },
        {
            "number": "21",
            "text": "Palta tato manh ol actejel heb', ol wak'cot junok umanh nok' cach icha tab' t'a ib'anh, t'a yib'anh masanil heb' ay yopisio ed'oc yet' pax t'a yib'anh masanil a chonhab'. Ol b'ud'joquel masanil yol he pat yet' masanil sat lu'um yuj nok'."
        },
        {
            "number": "22",
            "text": "Ayic ol ujok juntzanh chi', manhxalaj junok nok' cach chi' ol ek' t'a yol yic Gosén b'aj ayek' heb' in chonhab'. Icha wal chi' ol aj ojtacaneli to a in Jehová in, Dios in t'a masanil yol yib'anhk’inal tik."
        },
        {
            "number": "23",
            "text": "Ata' ol ojtaquejeli to ch'oc yel in chonhab' tik t'a yichanh a chonhab' chi' t'a yol in sat. Ha k'ik'an, max ek'b'atlaj saclemb'at nok' cach, xchi Jehová, xa chi t'a winh rey chi'."
        },
        {
            "number": "24",
            "text": "Icha chi' ix yutej Jehová. Ichaxo wal tab' yek' nok' cach chi', ix ochk'och nok' t'a yol sdespacho winh rey yet' t'a yoltac spat heb' ay yopisio yet' winh yet' masanil t'a yol smacb'en Egipto. Junelnhej ix yixtejb'at yol chonhab' chi' nok'."
        },
        {
            "number": "25",
            "text": "Ixlajwi chi', ix avtajxicot heb' winh chawanh chi' yuj winh rey chi', ix yalan winh t'a heb' winh: --Ixiquec, ix aq'ek he silab' t'a he Diosal chi', palta manh ex el t'a yol yic Egipto tik, xchi winh."
        },
        {
            "number": "26",
            "text": "Axo ix tak'wi winhaj Moisés chi': --Max yal-laj icha chi', yujto a nok' nok' skak' t'a silab'il t'a Jehová ko Diosal chi', niwan yelk'och nok' t'a yol sat heb' etchonhab' tik. Yuj chi, tato syil heb' anima chi' ko milancham nok' a onh tik, wal yel tzam onh sjulk'enej heb'."
        },
        {
            "number": "27",
            "text": "Yuj chi', yowalil tzonh b'at t'a tzinan lu'um, oxe' k'ual stek'nab'il b'aj tzonh b'at chi'. Ato ta' b'at cak' ko silab' t'a Jehová ko Diosal, icha ix yutej yalani, xchi winh."
        },
        {
            "number": "28",
            "text": "Ix yalanpax winh rey chi': --Syal he b'at t'a tzinan lum chi', yic b'at eyak' he silab' t'a Jehová he Diosal chi', anhej tato yel manh najatoc tzex b'ati, tze k'anan t'a he Diosal chi' wuj a in tik, xchi winh rey chi'."
        },
        {
            "number": "29",
            "text": "Ix tak'wi winhaj Moisés chi' t'a winh: --Anhej wal tzin el t'a tik, tzin k'anan t'a Jehová to a k'ik'an tz'el nok' cach tik t'ayach, t'a heb' ay yopisio ed'oc yet' t'a masanil a macb'en tik. Palta manhxoocab' onh ixtej, manhxaocab'pax tas ol al t'ayonh ayic ol b'at cak'an ko silab' t'a Jehová chi', xchi winhaj Moisés chi'."
        },
        {
            "number": "30",
            "text": "Ixnhej wal elta winhaj Moisés t'a yol sdespacho winh rey chi', ix sk'anan winh t'a Jehová."
        },
        {
            "number": "31",
            "text": "Ix yab'an Jehová tas ix sk'an winh chi', ix yik'anel nok' cach t'a winh rey chi' yet' t'a heb' ay yopisio yet' winh yet' t'a masanil heb' anima. Manhxa junok nok' ix cani."
        },
        {
            "number": "32",
            "text": "Palta anheja' ix spitejxi sb'a winh rey chi', maj chajiel-laj heb' israel chi' yuj winh."
        }
    ]
}