{
    "chapter": "23",
    "verses": [
        {
            "number": "1",
            "text": "Manh eyal esal lolonel d'a spatic eb' eyetanimail. Manh junnhejoc tzeyutej e b'a yed' junoc mach chuc spensar yic tzeyak'anoch e b'a testigoal d'a tas manh yeloc."
        },
        {
            "number": "2",
            "text": "Manh eyak'och e b'a yed' eb' sk'ulan chucal. Manh eyak'och e b'a testigoal d'a es yed' eb' anima sk'ulan chucal."
        },
        {
            "number": "3",
            "text": "Vach'chom meb'a' junoc anima, palta tato ay smul, manh eyak' och e b'a yed'oc."
        },
        {
            "number": "4",
            "text": "Tato a junoc vinh ayoch ajk'olal d'ayex ay junoc nok' svacax, ma nok' sb'uru satnacb'ati, tz'ilchaj nok' eyuuj, iq'uecb'at nok' d'a vinh."
        },
        {
            "number": "5",
            "text": "Yovalil tzex colvaj d'a mach schichonoch sk'ol d'ayex. Tato tzeyila' to stelvi nok' sb'uru d'a yalanh yicatz, tzeyik'q'ue vaan nok' yed'oc."
        },
        {
            "number": "6",
            "text": "Tato ay junoc anima meb'a' snib'ej sch'olb'itaj yaj yoval, manh e tenek' d'ay."
        },
        {
            "number": "7",
            "text": "Manh e cha junoc esal lolonel d'a spatic junoc anima. Manh eyak'och chamel d'a yib'anh junoc anima malaj smul, yujto a in ol vak' spac d'a mach icha chi' sk'ulej."
        },
        {
            "number": "8",
            "text": "Manh e cha q'uen tumin d'a elk'altac yic tze b'oan yaj junoc oval, yujto a yuj q'uen tumin chi' tzeyak' musansatil e b'a, tze q'uexancan tas tojol d'a tas manh tojoloc."
        },
        {
            "number": "9",
            "text": "Manh eyixtej anima ch'oc chonhab'il, yujto a ex tic najtil ix ex ek' d'a ch'oc chonhab'il d'a Egipto. Eyojtacxo syaelal tz'utaj anima d'a ch'oc chonhab'il."
        },
        {
            "number": "10",
            "text": "Vaque' ab'il tzex munlaj d'a sat lum luum, tze molanq'ue sat tas tzeyavej."
        },
        {
            "number": "11",
            "text": "Axo d'a yuquil ab'il, tzeyactancan luum. A jantacto tastac sq'uib'q'ue d'a sat luum, yicxo eb' meb'a' ayek' d'a yol e chonhab' chi' yed' nok' k'ultaquil nok'. Vach'chom te' eyuva ma te' eyolivo, manhxo e mesa'."
        },
        {
            "number": "12",
            "text": "Vaque' k'ualnhej tzex munlaji, axo d'a yuquil k'ual tzeyik'an eyip. Yed' pax nok' e vacax, nok' e b'uru yed' eb' e checab' tz'alji d'a yol e cuenta yed' eb' ch'oc chonhab'il smunlaj eyed'oc syik'pax yip."
        },
        {
            "number": "13",
            "text": "k'anab'ajejec masanil tas ix val tic d'ayex. Manh eyal e b'a d'a juntzanh comon dios, manh e locpax sb'i."
        },
        {
            "number": "14",
            "text": "Oxel tzeyak'och q'uinh d'a yol junjun ab'il yic tzin eyik'anchaanh."
        },
        {
            "number": "15",
            "text": "A d'a uj Abib tzeyak'och sq'uinhal ixim pan malaj yich, icha ix vutej valan d'ayex. D'a uque' k'ual tze va ixim pan malaj yich, yujto a d'a jun uj chi' ix ex elta d'a Egipto. Malajocab' junoc mach sja d'a vichanh tato malaj jab'oc yofrenda yed'nac."
        },
        {
            "number": "16",
            "text": "Tzeyak'anpaxoch q'uinh ayic tz'elul sb'ab'el sat tas tzeyavej. Anheja' tzeyak'anpaxoch junxo q'uinh ayic slajvicanq'ue masanil sat tastac tzeyavej chi'."
        },
        {
            "number": "17",
            "text": "A in Jehová e Yajalil in tic svala' to a d'a oxe' q'uinh chi' yovalil sjavi masanil eb' vinh vinac d'a vichanh."
        },
        {
            "number": "18",
            "text": "Ayic tzeyak'an nok' nok' silab'il d'ayin, manh eyak'laj schiq'uil nok' yed' ixim pan ayb'at yich. Manh e sik'b'at xepual nok' silab' chi' d'a junocxo k'ual."
        },
        {
            "number": "19",
            "text": "A val sb'ab'el sat eyavb'en vach' tz'el d'a sat lum luum, a' tzeyik'b'at d'a in cajnub', a in Jehová e Diosal in svala'. Manh e tz'anh nok' yunetac chiva d'a scal yal yim snun."
        },
        {
            "number": "20",
            "text": "Ol in checb'at jun vángel d'a eyichanh yic vach' tzex tanhvaj yuj d'a yoltac b'e, ol ex yik'anb'at d'a jun lugar b'aj vach'xo yaj vuuj, b'aj ol ex ajoc."
        },
        {
            "number": "21",
            "text": "Scham val eyilani, manh e pitej e b'a d'ay, palta tze k'anab'ajej tas syala'. Ichato a' ol munlaj in q'uexuloc, manh ol ex yak'laj nivank'olal tato manh ol e k'anab'ajej d'ay."
        },
        {
            "number": "22",
            "text": "Tato tze k'anab'ajej d'ay, tze k'ulan tas syal d'a in q'uexuloc, ol in och ajk'olal d'a mach ayoch ajk'olal d'ayex. Ol in och tek'tek' d'a yichanh mach sgana stek'b'ej sb'a d'a eyichanh."
        },
        {
            "number": "23",
            "text": "A jun vángel chi' ol b'ab'laj d'a eyichanh. Ol ex yik'anb'at d'a sat lum sluum eb' amorreo, eb' hitita, eb' ferezeo, eb' cananeo, eb' heveo yed' eb' jebuseo. Junelnhej ol in satcanel eb'."
        },
        {
            "number": "24",
            "text": "Manh ex em nhojan d'a yichanh sdiosal juntzanh chonhab' chi'. Manh ex empax cuman d'ay, manh e b'eyb'alej sb'eyb'al eb' chonhab' chi' d'a eyik'anchaanh sdiosal eb'. A tas smoj tze k'ulej, to tze mak'poj sdiosal eb' chi' yed' masanil q'uen q'ueen ayoch d'ay."
        },
        {
            "number": "25",
            "text": "A innhej Jehová e Diosal in b'aj tzeyaq'uem e b'a. Tato icha chi' tzeyutej e b'a, ol vak' tas tze va'a yed' tas tzeyuq'uej. Najat pax ol viq'uel ilya d'a e cal."
        },
        {
            "number": "26",
            "text": "Najat pax ol vutoc e q'uinal. A d'a yol junjun e chonhab'il chi', malaj junoc ix ix tonhej ol el yune', manh junoc eb' ix to manh ol unevoc."
        },
        {
            "number": "27",
            "text": "Ol vak' xivq'ue sk'ol eb' anima tzex chacani. Ol vak' somchaj spensar eb' chonhab' tzeyak' oval yed'oc yed' masanil eb' ayoch ajk'olal d'ayex, ol el lemnaj eb' d'ayex."
        },
        {
            "number": "28",
            "text": "Ol vak' somchaj sk'ol eb' eyajk'ool yuj xivelal ayic manto ex k'ochlaj, yuj chi' ol el lemnaj eb' heveo, eb' cananeo yed' pax eb' hitita d'ayex."
        },
        {
            "number": "29",
            "text": "Manh junocnhej ab'il ol aj vik'anel eb' d'a eyichanh, yic vach' max ixtaxb'at lum luum yic manh ol te q'uib'pax sb'isul nok' k'ultaquil nok' tz'ak'an chucal d'ayex."
        },
        {
            "number": "30",
            "text": "k'ojank'olalnhej ol aj vik'anel eb' anima chi' d'a sat luum, masanto ayic ol q'uib' e b'isul, yic tze macan lum masanil."
        },
        {
            "number": "31",
            "text": "Toxo ix vak'canem stz'acanhil b'aj ol ek' lum e luum chi'. Schael yich b'aj ay a' Chacchac Mar, masanto sk'och d'a a' Éufrates, sb'atxonhej d'a a' mar Mediterráneo, masanto d'a taquinh luum. Ol vak'anoch eb' cajan d'a sat luum chi' d'a yol e k'ab'. A exxo ol e pechel eb' d'a sat luum chi'."
        },
        {
            "number": "32",
            "text": "Manh val e b'o junoc e trato yed' eb', manh ex ochpax ejmelal d'a sdiosal eb'."
        },
        {
            "number": "33",
            "text": "Manhxo pax e chacan eb' d'a yol e chonhab', yic vach' max ex scuchb'ej eb' e k'ulan chucal d'ayin. Tato tzeyaq'uem e b'a d'a sdiosal eb' chi', a ex val tzeyixtejb'at e b'a syal chi', xchi Jehová d'a vinhaj Moisés chi'."
        }
    ]
}