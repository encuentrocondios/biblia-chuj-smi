{
    "chapter": "32",
    "verses": [
        {
            "number": "1",
            "text": "Axo yic ix yilan eb' chonhab' israel to a vinhaj Moisés chi' anheja' max emxul-laj vinh b'aj ayek' eb' chi', ix smolb'an sb'a eb' smasanil, ix yalan eb' t'a vinhaj Aarón: --Ha ticnaic, co gana to tza b'o juntzanhoc co diosal tzonh cuchb'ani, yujto a vinhaj Moisés, vinh ix onh ik'anelta t'a Egipto, manh cojtacoc tas ix ik'an vinh, xchi eb' chonhab' chi'."
        },
        {
            "number": "2",
            "text": "Ix tak'vi vinhaj Aarón chi' t'a eb': --Ha ticnaic, molb'ejeccot masanil q'uen uchiquin nab'a oro yic eb' ix eyetb'eyum yet' yic eb' eyuninal, eb' ix eyisil, tzeyik'ancot t'ayin, xchi vinh."
        },
        {
            "number": "3",
            "text": "Masanil anima ix yiq'uel yuchiquin, ix yik'ancot eb' t'a vinhaj Aarón chi'."
        },
        {
            "number": "4",
            "text": "Ix schaanek' vinh, ix yak'an ulax q'uen vinh t'a skal te' k'ak', ix yak'anem vinh t'a yol jun smoldeal, ix b'o jun yechel jun quelem vacax. Ix ochnhej ijan vinh svach' b'oan jun yechel vacax chi'. Ix yalan eb' chonhab' chi' smasanil: --Ex quetchonhab' israel, a jun co diosal tik ix onh ik'anelta t'a Egipto, xchi eb'."
        },
        {
            "number": "5",
            "text": "Ayic ix yilan jun chi' vinhaj Aarón chi', ix sb'oanq'ue jun altar vinh t'a yichanh jun yechel vacax chi', te chaanh ix yal vinh: --Ha k'ik'an scak'och junok niwan q'uinh t'a yichanh Jehová, xchi vinh."
        },
        {
            "number": "6",
            "text": "Axo ix q'uinhib'i t'a junxo k'u, ix smolb'an sb'a anima smasanil, ix snhusan juntzanh silab' eb' yet' silab' yic junk'olal. Ixlajwi chi' ix em k'ojjab' eb', ix wa eb', ix yuk'an ha' eb'. Ixlajwi chi', ix q'ue b'ulnaj eb' schanhalvi yet' sk'ulan chucal t'a yichanh sdiosal chi'."
        },
        {
            "number": "7",
            "text": "Yuj chi', ix yalan Jehová t'a vinhaj Moisés chi': --Ixic, emanhxi yujto a eb' a chonhab' ix iq'uelta t'a Egipto, toxo ix sjuel sb'a eb'."
        },
        {
            "number": "8",
            "text": "Yelxo val t'a elanhchamel ix yiq'uel sb'a eb' t'a tas ix vala'. D'a elanhchamel ix sb'o jun yechel quelem vacax eb', syak'anem sb'a eb' ejmelal t'ay. Syak'an silab' eb', syalan eb': Ex quetchonhab' israel, a val jun co diosal tik ix onh ik'anelta t'a Egipto, xchi eb'."
        },
        {
            "number": "9",
            "text": "Toxo ix wila'' to a juntzanh anima tik, yelxo val pit spensar eb'."
        },
        {
            "number": "10",
            "text": "Ha ticnaic manhxo ach tevoc t'ayin yuj eb', scot val voval t'a juntzanh anima tik. Ol in satel eb' smasanil, anhej ed'oc ol in b'o jun niwan nación yet' eb' inhtilal, xchi t'a vinh."
        },
        {
            "number": "11",
            "text": "Axo vinhaj Moisés chi', ix och ijan vinh sk'anan nivank'olal t'a Jehová sDiosal yuj eb' schonhab', ix yalan vinh: --Mamin Jehová, ¿tas val yuj scot yoval a k'ol t'a yib'anh a chonhab' to a ach ix iq'uelta t'a Egipto yet' ipalil?"
        },
        {
            "number": "12",
            "text": "¿Tas val yuj ol a cha ach yal eb' aj Egipto chucal? Ol am yal eb' icha tik: Tob'an chuc spensar Dios t'a eb', yuj chi' ix yiq'uel eb' t'a tik, sb'at smilancham eb' t'a jolomtac vitz, satjiel eb' yuj t'a sat lum lum tik, xcham eb'. Yuj chi' comonoc max te cot yoval a k'ol t'a yib'anh eb', mocab' ak'och yaelal t'a yib'anh eb'."
        },
        {
            "number": "13",
            "text": "Comonoc tza nacot eb' a checab', aton vinhaj Abraham, vinhaj Isaac yet' vinhaj Israel. Ha locnac a b'i ak'annac a ti' t'a eb', alannac icha tik: Ol vik'chaanh e b'isul yet' eyuninal. Lajan ol aj sb'isul eb' icha q'uen k'anal t'a satcha’anh. Anheja' jun lum lum tik, toxo ix vala' to ol vak' t'a eyinhtilal t'a masanil tiempo, xa chinac t'a eb', xchi vinhaj Moisés chi'."
        },
        {
            "number": "14",
            "text": "Yuj chi' ix snaan Jehová to manhxo ol satel-laj schonhab' chi'."
        },
        {
            "number": "15",
            "text": "Ix meltzajemta vinhaj Moisés t'a jolom vitz chi', yet'nacxo chab' pachanh q'ueen vinh b'aj tz'ib'ab'iloch checnab'il yuj Jehová, t'a schab'il pak'anh q'ueen."
        },
        {
            "number": "16",
            "text": "Ha val Jehová ixb’o’an q'uen q'ueen chi' schab'il, ix stz'ib'anoch letra chi' t'a q'ueen."
        },
        {
            "number": "17",
            "text": "Axo yic ix yab'an vinhaj Josué yel yav eb' anima, ix yalan vinh t'a vinhaj Moisés chi': --Ha val scab'an yel yav eb' anima chi', icha val to ayoch oval t'a yol campamento, xchi vinh."
        },
        {
            "number": "18",
            "text": "Ix tak'vi vinhaj Moisés chi': --Ha juntzanh av tz'och scab' chi', manh avoc yic tzalajk'olal yic tz'ak'ji ganar junok oval, manh avocpax yic cusk'olal yic tz'ak'ji ganar anima yuj eb' ajk'ool, palta b'it tz'och svab'i, xchi vinh."
        },
        {
            "number": "19",
            "text": "Axo yic ix javi vinhaj Moisés chi' t'a slak'anil campamento chi', ix yilanoch jun yechel quelem vacax chi' vinh, haxo eb' anima van schanhalvi eb'. Ix te cot yoval vinh, ix syumanel q'uen q'ueen b'aj tz'ib'ab'iloch checnab'il chi' vinh, yuj chi' ix pojb'at q'uen t'a yich vitz chi'."
        },
        {
            "number": "20",
            "text": "Ixlajwi chi', ix b'at stzak'anelta jun yechel vacax chi' vinh, ix syumanoch vinh t'a skal k'ak'. Ixlajwi chi' ix smak'anpoj vinh, chok'xonhej ix aji, ix yak'anem vinh t'a skal ha ha', ix schecan vinh yuk' eb' anima chi'."
        },
        {
            "number": "21",
            "text": "Ix yalan vinh t'a vinhaj Aarón chi': --¿Tas yuj ach montaj yuj juntzanh anima tik ix a cuchb'an eb' sk'ulan jun niwan chucal tik? xchi vinh."
        },
        {
            "number": "22",
            "text": "Ix yalan vinhaj Aarón chi': --Mamin, mocab' cot oval t'ayin, ojtac val sik'lab'il to a jun chonhab' tik, sgananhej eb' sk'ulan chucal."
        },
        {
            "number": "23",
            "text": "Ha eb' ix alan t'ayin: B'o junok co diosal tzonh cuchb'ani, yujto a vinhaj Moisés ix onh ik'anelta t'a Egipto, ma chequel tas ix ik'an vinh, max jaxlaj vinh, xchi eb' t'ayin."
        },
        {
            "number": "24",
            "text": "Yuj chi' ix valan t'a eb': Machtac ex ay q'uen oro t'ayex, ma q'uen uchiquin, iq'uequeli, tzeyik'ancoti, xin chi t'a eb'. Ixlajwi chi', ix yik'ancot eb' t'ayin, ix vak'an ulax t'a cal k'ak', haxo ix aji ix comon elta jun yechel vacax tik, xchi vinh t'a vinh."
        },
        {
            "number": "25",
            "text": "Ix nachajel yuj vinhaj Moisés chi' to a eb' anima chi', b'ecanxonhej sk'ol eb' yak'an q'uixvelal sb'ha t'a yichanh eb' chonhab' ayoch ajk'olal t'a eb', haxo vinhaj Aarón chi' maj scachoch vaan jab'oc eb' vinh."
        },
        {
            "number": "26",
            "text": "Yuj val chi' ix och tek'tek' vinhaj Moisés chi' t'a sti' campamento chi', ix yalan vinh: --Ha ticnaic a mach syal sk'ol syak'och sb'ha t'a yol sk'ab' Jehová, cotocab' t'a in tz'ey tik, xchi vinh. Masanil eb' yetlevitail vinh, ix snitzcot sb'a eb' t'a stz'ey vinh."
        },
        {
            "number": "27",
            "text": "Ixlajwi chi', ix yalanpax vinh t'a eb': --Ix schec Jehová co Diosal val t'ayex to junjun ex tzeyik'b'at eyespada, tzex b'at t'a campamento, tzex ek' t'a caltac mantiado, tze milancham eb' eyuk'tac, eb' eyamigo yet' eb' cajan t'a e lak'anil, xchi Jehová, xchi vinhaj Moisés chi'."
        },
        {
            "number": "28",
            "text": "Ix sk'anab'ajej checnab'il eb' vinh levita ix yak' vinh. Yuj chi', ay am oxeoc mil anima ix smilcham eb'."
        },
        {
            "number": "29",
            "text": "Ixlajwi chi', ix yalanxi vinhaj Moisés chi': --Ha ticnaic ix eyak'och e b'ha t'a yol sk'ab' Jehová, ina to a ex ix e milcham eyuninal yet' eyuk'tac. Yuj val chi', ol yak' svach'k'olal Jehová t'a eyib'anh, xchi vinh t'a eb'."
        },
        {
            "number": "30",
            "text": "Axo t'a junxo k'u, ix yalan vinhaj Moisés chi' t'a eb' anima: --Te niwan e mul ix ochi. Ha ticnaic tik tzin b'atxi t'a jolom vitz b'aj ayek' Jehová. Ata' ol in lolon yet'oc, talaj ol yak' lajvoc e mul chi' t'a eyib'anh, xchi vinh."
        },
        {
            "number": "31",
            "text": "Ixlajwi chi', ix b'at vinh t'a jolom vitz b'aj ayek' Jehová chi'. Ix yalan vinh: --Val yel Mamin, te niwan smul jun chonhab' tik ix och t'a ichanh, ix sb'o jun sdiosal eb' oro yic syaq'uem sb'a eb' t'ay."
        },
        {
            "number": "32",
            "text": "Yuj val chi' tzin tevi t'ayach to tzak' lajvoc smul eb' chi'. Tato max ak' nivank'olal smul eb' chi' jun, tza sucsat in b'i t'a yol ch'anh libro b'aj tz'ib'ab'il sb'i eb' to icxo yaji, xchi vinh t'a Jehová."
        },
        {
            "number": "33",
            "text": "Axo ix tak'vi Jehová chi' t'a vinh: --Ha eb' tz'och smul t'ayin, aton eb' chi' tzin sucsat sb'i t'a yol ch'anh libro chi'."
        },
        {
            "number": "34",
            "text": "Yuj chi' ixic, tzik'anb'at eb' chonhab' chi' t'a jun lugar ix val t'ayach. Ha jun vángel ol b'ab'laj eyuuj, palta ol k'och sk'ual yic ol vak'anoch syaelal eb' anima tik yuj smul, xchi."
        },
        {
            "number": "35",
            "text": "Ixlajwi chi', a Jehová ix ak'ancot jun niwan ilya to smilvaj t'a yib'anh eb' chonhab' israel chi', yujto ix yak'och sb'a eb' sb'oan jun yechel vacax, aton jun ix sb'o vinhaj Aarón chi'."
        }
    ]
}