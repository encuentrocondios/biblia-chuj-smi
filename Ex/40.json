{
    "chapter": "40",
    "verses": [
        {
            "number": "1",
            "text": "Ix lolon Jehová t'a winhaj Moisés, ix yalan t'a winh icha tik:"
        },
        {
            "number": "2",
            "text": "D'a b'ab'el k'ual yic b'ab'el uj, ata' sb'oq'ue in cajnub' b'aj tzin ch'ox in b'a."
        },
        {
            "number": "3",
            "text": "Slajvi chi', tz'ak'chajoch te' scaxail trato t'a yool chi', tz'ak'chajoch k'apac cortina smaculoc."
        },
        {
            "number": "4",
            "text": "Tz'ak'chajpaxoch te' mexa yet' tas tz'em t'a yib'anh yet' sb'achnub' candil, tz'ochpax sk'ak'al candil chi'."
        },
        {
            "number": "5",
            "text": "Ha t'a yichanh scaxail trato tz'och altar oro b'aj stz'a incienso, slocb'ajq'ue k'apac cortina t'a sti' mantiado chi'."
        },
        {
            "number": "6",
            "text": "Sb'ochajpaxem jun altar b'aj stz'a silab' t'a yichanhelta sti' mantiado chi'."
        },
        {
            "number": "7",
            "text": "Tz'ak'chajem jun niwan palangana t'a skal mantiado yet' altar, tz'ak'ji b'ud'joc yet' ha ha'."
        },
        {
            "number": "8",
            "text": "Slajvi chi', sb'ochajoch k'apac cortina smaculoc spatictac yamaq'uil, haxo k'apac tz'och t'a sti' yamaq'uil chi' sq'uepax locan k'apac."
        },
        {
            "number": "9",
            "text": "Tzik'ancot aceite sk'anchaji a sik'chajel junok mach, ma junok tas. Tza secanem t'a yib'anh in cajnub' yet' t'a masanil tastac ayoch t'a yool. Icha chi' tz'aj yochcan masanil syamk'ab'il t'a yopisio, yic wach' vicxo tz'ajcani."
        },
        {
            "number": "10",
            "text": "Tza secanpaxem aceite chi' t'a yib'anh altar b'aj stz'a silab' yet' masanil syamk'ab'il. Icha chi' tz'aj yochcan t'a yopisio, yuj chi' a jun altar chi' vicxo tz'ajcani."
        },
        {
            "number": "11",
            "text": "Tza secanpaxem aceite chi' t'a yib'anh jun niwan palangana yet' sb'achnub'al yich yic wach' vicxo tz'ajcani."
        },
        {
            "number": "12",
            "text": "Slajvi chi', tzik'anb'at winhaj Aarón yet' eb' yuninal t'a sti' mantiado chi', tza checan sb'ic sb'a eb' ta'."
        },
        {
            "number": "13",
            "text": "Slajvi chi', tzak'anoch spichul winhaj Aarón chi' yic yopisio. Tzak'anoch aceite t'a winh yic tz'ochcan yopisio winh t'a sacerdoteal t'ayin."
        },
        {
            "number": "14",
            "text": "Sjapax eb' yuninal winh chi' t'a a tz'ey, tzak'anoch spichul eb'."
        },
        {
            "number": "15",
            "text": "Tzak'anpaxoch aceite t'a eb' icha tzutej winhaj Aarón chi', yic wach' tz'ochcan eb' sacerdoteal t'ayin. Tz'ak'jioch aceite chi' t'a eb' yic skan jun opisio chi' t'a yol sk'ab' eb', ol b'eynhejb'at t'a yinhtilal eb' t'a masanil tiempo, xchi Jehová."
        },
        {
            "number": "16",
            "text": "Icha ix aj yalan Jehová, icha val chi' ix aj sb'oan winhaj Moisés chi'."
        },
        {
            "number": "17",
            "text": "Ayic ix schaanel yich yic schab'il ab'il yelta eb' t'a Egipto, t'a val sb'ab'el k'ual yic b'ab'el uj ix b'ojiq'ue scajnub' Dios."
        },
        {
            "number": "18",
            "text": "Ix yalan winhaj Moisés chi' to tz'ak'jiem q'uen sb'achnub'al yich, ix ak'jiem te' marco t'a yib'anh q'ueen, ix ak'jipaxoch sreglail, ix ik'jiq'ue vaan te' oy t'a yib'anh sb'achnub'al ayxoem chi'."
        },
        {
            "number": "19",
            "text": "Ix ak'jib'at jenhan k'apac mantiado t'a yib'anh scajnub' Dios chi', ix ak'jib'at juntzanhxo t'a yib'anh mantiado icha ix aj yalan Jehová t'a winhaj Moisés chi'."
        },
        {
            "number": "20",
            "text": "Ixlajwi chi, ix yak'anem chab' pachanh q'uen q'ueen winhaj Moisés chi' t'a yol scaxail trato, aton q'uen b'aj tz'ib'ab'iloch lajunhe' checnab'il. Ix yak'anoch te' sb'achlab'il te' caxa chi' winh, ix yak'anpaxem smacul te' winh, aton b'aj tz'ak'ji tup mul."
        },
        {
            "number": "21",
            "text": "Ixlajwi chi', ix ik'jib'at te' t'a yol scajnub' Dios, ix ak'jioch k'apac cortina t'a snanhal yol scajnub' chi', yic tz'och smaculoc te' caxa chi', icha ix aj yalan Jehová t'a winh."
        },
        {
            "number": "22",
            "text": "Ix ak'jipaxoch te' mexa t'a co wach' t'a yol mantiado b'aj sch'ox sb'ha Dios."
        },
        {
            "number": "23",
            "text": "Wach' ix aj yak'jiem ixim pan t'a sat te' mexa t'a yichanh Jehová, icha ix aj yalan t'a winhaj Moisés chi'."
        },
        {
            "number": "24",
            "text": "Ix ak'jipaxoch q'uen sb'achnub' candil t'a co q'uexanh t'a yichanh mexa t'a yol mantiado b'aj sch'ox sb'ha Dios."
        },
        {
            "number": "25",
            "text": "Ix ak'jioch sk'ak'al candil t'a yichanh Jehová, icha ix aj yalan t'a winhaj Moisés chi'."
        },
        {
            "number": "26",
            "text": "Ix ak'jipaxoch altar oro t'a yichanhelta k'apac cortina chi'."
        },
        {
            "number": "27",
            "text": "Ix snhusantz'a incienso winhaj Moisés chi' t'a yib'anh altar chi', icha ix aj yalan Jehová."
        },
        {
            "number": "28",
            "text": "Ixlajwi chi', ix ak'chajoch k'apac cortina smaculoc b'aj tz'och eb' sacerdote t'a yol cajnub' chi'."
        },
        {
            "number": "29",
            "text": "Ix ak'chajem altar b'aj snhusjitz'a silab' t'a yichanhelta sti' mantiado b'aj sch'ox sb'a Jehová. Ixlajwi chi' ix snhusantz'a nok' silab' winhaj Moisés chi' yet' ixim harina icha ix aj yalan Jehová."
        },
        {
            "number": "30",
            "text": "Ix ak'jioch q'uen niwan palangana t'a skal mantiado yet' altar. Ix ak'ji b'ud'joc q'uen t'a ha ha' yic sb'ic sk'ab' eb' yet' yoc."
        },
        {
            "number": "31",
            "text": "Ha t'a ha ha' chi' ix sb'ic sk'ab' winhaj Moisés chi' yet' yoc. Anheja' pax winhaj Aarón yet' eb' yuninal sb'ic sk'ab' eb' yet' yoc,"
        },
        {
            "number": "32",
            "text": "ayic tz'och eb' t'a yol mantiado. Sb'icpax sk'ab' eb' yet' yoc chi' ayic tz'och eb' t'a altar, icha val ix aj yalan Jehová t'a winhaj Moisés chi'."
        },
        {
            "number": "33",
            "text": "D'a slajvub'alxo ix b'ochajoch yamaq'uil spatic yichanh scajnub' Dios yet' altar. Ixlajwi chi' ix ak'chajoch k'apac k'apac smaculoc t'a sti' amak' chi'. Icha val chi' ix aj sb'ocanel masanil tas ix alchaj t'a winhaj Moisés chi' yuj Jehová."
        },
        {
            "number": "34",
            "text": "Ayic ix lajvi sb'oel smasanil, ix emul asun t'a yib'anh mantiado b'aj sch'ox sb'a Jehová, ix em stziquiquial t'a yib'anh scajnub' chi' yet' t'a yool."
        },
        {
            "number": "35",
            "text": "Yuj chi' maj yal-laj yoch winhaj Moisés t'a yool chi', yujto ayek' jun asun chi' t'a yib'anh, macb'il yool chi' yuj stziquiquial Jehová."
        },
        {
            "number": "36",
            "text": "Ayic sq'ue vaan asun chi' t'a yib'anh scajnub' Jehová chi' syik'anq'ue vaan smantiado eb' israel, sb'eyb'at eb'."
        },
        {
            "number": "37",
            "text": "Tato max q'ue vaan asun chi' jun, max yik'q'uelaj vaan scampamento eb', ato sq'ue vaan ichato chi' sb'at eb'."
        },
        {
            "number": "38",
            "text": "Yalnhej b'ajtil ayek' eb' israel t'a yol b'e, syil val jun asun chi' eb' t'a yib'anh scajnub' Jehová t'a k'ualil, haxo t'ak'walil ayoch sk'ak'al asun chi' syil eb'."
        }
    ]
}