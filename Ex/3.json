{
    "chapter": "3",
    "verses": [
        {
            "number": "1",
            "text": "A vinhaj Moisés chi' tanhvoj calnel ix yak' vinh yuj vinh snhi', aton vinhaj Jetro, sacerdote d'a eb' aj Madián. Ay jun k'u ix b'at vinhaj Moisés chi' tanhvoj calnel, ix k'axpajek' vinh d'a tz'inan luum masanto ix k'och vinh d'a yich jun lum vitz scuchan Horeb aton d'a jun lum vitz chi' b'aj ix sch'ox sb'a Dios d'a vinh."
        },
        {
            "number": "2",
            "text": "Ata' ix sch'ox sb'a jun yángel Jehová d'a scal jun te' q'uiix ayoch sk'ak'al. Vach'chom te ov sq'ue tinhton sk'ak'al te', palta max tz'aemlaj te'."
        },
        {
            "number": "3",
            "text": "Ix snaan vinhaj Moisés chi': Te satub'tac yilji jun tic, tas yuj max tz'aem jun te' q'uiix chi'. Tecan b'at vila', xchi vinh."
        },
        {
            "number": "4",
            "text": "Ayic ix yilan Jehová to van snitzancot sb'a vinh, ix avajelta d'a scal te' k'ak' chi': --Moisés, Moisés, xchi. --Oy, Mamin, xchi vinh."
        },
        {
            "number": "5",
            "text": "Ix yalan Jehová: --Manh a nitzcot a b'a d'a tic. Iq'uel a xanhab' yujto a jun lugar tic vico', a in ayinek' d'ay."
        },
        {
            "number": "6",
            "text": "A in tic, sDiosal in a mam, sDiosal in pax eb' a mam icham, aton vinhaj Abraham, vinhaj Isaac yed' vinhaj Jacob, xchi. Ayic ix yab'an vinhaj Moisés icha chi', ix smacan sat vinh, yujto ix xiv vinh yoch q'uelan d'a Dios chi'."
        },
        {
            "number": "7",
            "text": "Ix yalan Jehová chi' d'a vinh: --Svil val to ilb'ajk'ol tz'utaj eb' in chonhab' d'a Egipto. Yelxo val svab' yok' eb' yuj tas tz'utaj yuj eb' ayoch yilumaloc. Vojtac to yelxo val ilb'ajk'ol sk'ulej in chonhab' ta'."
        },
        {
            "number": "8",
            "text": "Yuj chi' ix in emuli, tzin colanel eb' d'a yol sk'ab' eb' aj Egipto chi'. Ol viq'uel eb' d'a jun lugar chi', ol vik'anb'at eb' d'a junxo lum luum yelxo te vach', levan, te yax sat. A eb' cajan d'a sat jun luum chi', aton eb' cananeo, eb' hitita, eb' amorreo, eb' ferezeo, eb' heveo yed' pax eb' jebuseo."
        },
        {
            "number": "9",
            "text": "Yelk'olal sq'ue yav eb' in chonhab' Israel stevi d'ayin, yujto te ya yaj eb' d'a chonhab' Egipto chi'."
        },
        {
            "number": "10",
            "text": "Yuj chi', tzach b'at ticnaic, tzach vak'b'at d'a yichanh vinh sreyal Egipto chi', yic sb'at ach lolonoc yed' b'at ik'anelta in chonhab' d'a Egipto chi', xchi d'a vinh."
        },
        {
            "number": "11",
            "text": "Ix yalan vinhaj Moisés chi': --¿Tas vaj a in tic, yuj chi' ol yal b'at in lolon d'a yichanh vinh rey chi', yic ol vik'anelta eb' vetchonhab' chi'? xchi vinh."
        },
        {
            "number": "12",
            "text": "Yuj chi' ix tak'vixi Jehová icha tic: --Manh ak' pensar, a in ol in och ed'oc. Tic svak' junoc ch'oxnab'il d'ayach to a in tzach in checb'ati: Ayic toxo ix iq'uelta in chonhab' d'a Egipto chi', ol ex ja eyaq'uem e b'a d'ayin d'a jun vitz tic, xchi."
        },
        {
            "number": "13",
            "text": "Ix tak'vixi vinhaj Moisés chi' icha tic: --A ol aj jun tic, q'uinaloc b'at in lolon d'a eb' vetisraelal, ol valan d'a eb' to a co Diosal yed' eb' co mam quicham, a ix in checancot d'ayex, ta xin chi d'a eb', axom ol yalan eb' d'ayin: ¿Tas sb'i jun mach tzal chi'? xcham eb' d'ayin. ¿Tas svutejpax tak'voc in b'a? xchi vinh."
        },
        {
            "number": "14",
            "text": "Yuj chi' ix tak'vi Jehová d'a vinh: A IN TIC AYIN TAXON EQ'UI. Icha tic tzutej alan d'a eb' etchonhab' chi': A jun mach A IN TON TIC sb'i, a' tzin checancot d'ayex, xa chi, xchi Jehová chi'."
        },
        {
            "number": "15",
            "text": "Ix yalanxi Jehová chi' d'a vinhaj Moisés chi': --Tzalpax d'a eb' etchonhab' chi' icha tic: A Jehová co Diosal yed' eb' co mam quicham, aton vinhaj Abraham, vinhaj Isaac yed' vinhaj Jacob, a' ix in checancoti yic tzul in colvaj d'ayex, xa chi d'a eb'. A jun in b'i tic ay d'a junelnhej, aton in b'i tic ol b'inaj yuj eb' eyinhtilal ayic ol b'eynhejb'atoc."
        },
        {
            "number": "16",
            "text": "Ixic, tza molb'an eb' yichamtac vinaquil Israel, tzalani: A Jehová co Diosal yed' eb' co mam quicham, aton vinhaj Abraham, vinhaj Isaac yed' vinhaj Jacob, a' ix sch'ox sb'a d'ayin, ix yalani to syila' tas tzex utaj d'a Egipto tic."
        },
        {
            "number": "17",
            "text": "Ix yalan d'ayin to ol ex scolel d'a syaelal d'a tic, ol ex yik'anb'at d'a jun lum luum te vach', te ay syaxil sat, aton lum b'aj cajan eb' cananeo, eb' hitita, eb' amorreo, eb' ferezeo yed' eb' jebuseo, xa chi d'a eb'."
        },
        {
            "number": "18",
            "text": "Ol scha yab' eb' yichamtac vinaquil chonhab' chi' tas ol ala', ol b'at och eb' ed'oc b'aj ay vinh sreyal Egipto chi'. Ol alani: A Jehová co Diosal a onh hebreo onh tic, a' ix sch'ox sb'a d'ayonh. Yuj chi' tzonh a chab'at d'a tz'inan luum yic scak' co silab' d'a co Diosal a onh tic."
        },
        {
            "number": "19",
            "text": "Vach'chom tzin chec al jun tic, palta vojtac to manh ol ex chajiel-laj yuj jun rey chi'. Anhej d'a ak'b'il puralil ol aj ex schaanel vinh."
        },
        {
            "number": "20",
            "text": "Yuj chi' ol in ch'ox val vipalil d'a vinh, ol vak' yaelal d'a yib'anh nación Egipto yuj tas satub'tac ol in k'ulej ta', axo eyactajelta chi' yuj vinh b'ian."
        },
        {
            "number": "21",
            "text": "Yuj pax chi', a in ol vak'och d'a spensar eb' aj Egipto chi' yic nivan ol aj eyelk'och d'a yol sat eb'. Yuj chi' ayic ol ex el chi' nivan silab' eb' ol yak' d'ayex, manh tonhejoc ol e much' e k'ab' ol ex b'atoc."
        },
        {
            "number": "22",
            "text": "Junjun eb' ix israel ol sk'an tastac ay d'a eb' ix aj Egipto cajan d'a slak'anil, ma yalnhej mach ixal cajan ta', yic syak' plata eb', ma oro, ma pichul yic tzeyak'och yed' eyuninal. Icha chi' ol aj eyik'anb'at sb'eyumal eb' aj Egipto chi', xchi Jehová chi'."
        }
    ]
}