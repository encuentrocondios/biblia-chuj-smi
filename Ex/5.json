{
    "chapter": "5",
    "verses": [
        {
            "number": "1",
            "text": "Ayic ix lajvi yek'canb'at juntzanh chi', ix b'at lolon vinhaj Moisés yed' vinhaj Aarón d'a yichanh vinh sreyal Egipto chi', ix yalan eb' vinh: --Mamin rey, icha val tic yalan Jehová co Diosal a onh hebreo onh tic d'ayach: Chab'at in chonhab' d'a tz'inan luum yic tzin yik'anchaanh eb' yed' junoc q'uinh, xchi Jehová, xchi eb' vinh."
        },
        {
            "number": "2",
            "text": "Ix tak'vi vinh rey chi': --Manh vojtacoc jun Jehová tzeyal chi'. ¿Tas yuj tzin k'anab'ajej tas syala', tzin chaanb'at jun chonhab' Israel tic? Max in chab'at-laj eb', xchi vinh."
        },
        {
            "number": "3",
            "text": "Ix yalan eb' vinh: --A co Diosal a onh hebreo onh tic, ix sch'ox sb'a d'ayonh. Yuj chi' chaonhb'at d'a tz'inan luum yic b'at cak'an co silab' d'a Jehová co Diosal, oxe' k'ual stek'nab'il b'aj ol onh b'at chi'. Tato max onh b'ati, axo talaj tz'aji tzonh yak'ancham co Diosal chi' yuj junoc yaelal, ma yuj oval, xchi eb' vinh d'a vinh rey chi'."
        },
        {
            "number": "4",
            "text": "Yuj chi' ix yalan vinh: --¿Tas yuj tzeyiq'uek' tiempo d'a juntzanh eyetchonhab' tic d'a smunlajel? A ex pax tic, ixiquec d'a e munlajel."
        },
        {
            "number": "5",
            "text": "¿Tom max eyila' to tzijtum eb' eyetchonhab' d'a yol chonhab' Egipto tic? ¿Tas yuj tzeyamoch vaan eb' d'a smunlajel? xchi vinh."
        },
        {
            "number": "6",
            "text": "Anhejtona' d'a jun k'ual chi' ix yalb'at vinh rey d'a eb' vinh yajal munlajel yed' pax d'a eb' vinh caporal icha tic:"
        },
        {
            "number": "7",
            "text": "--Manhxo eyak' anh ac yic sb'at d'a scal lum sok'om d'a eb' vinh israel chi', ichataxon tz'aji, palta to axo eb' vinh ol b'at sayan yico'."
        },
        {
            "number": "8",
            "text": "Palta anheja' sb'isul lum xan chi' sb'o eb' vinh ichataxoni. Yujto sjaraganail eb' vinh tz'ik'ani, yuj chi' tzijtum yavaj eb' icha tic: To tzonh b'at cak' co silab' d'a co Diosal, xchi eb'."
        },
        {
            "number": "9",
            "text": "Aq'uecoch más munlajel d'a yib'anh eb', yic vach' manhxalaj stiempo eb' yab'an juntzanh esal lolonel tz'alchaj chi', xchib'at vinh rey chi'."
        },
        {
            "number": "10",
            "text": "Yuj chi' ix yal eb' vinh aj Egipto ayoch yajal munlajel d'a eb' israel ayoch caporalil yic syal eb' d'a eb' munlajvum chi' icha tic: --Toxo ix yal vinh rey to manhxo ol ak'chaj anh ac d'ayex."
        },
        {
            "number": "11",
            "text": "A ticnaic a exxo ol b'at e say eyic ol e k'ana', palta anheja' sb'isul lum xan ol e b'o'o, xchi eb' vinh."
        },
        {
            "number": "12",
            "text": "Icha chi' ix aj saclem eb' vinh israel d'a masanil yol yic Egipto sayoj yoc trigo yic sk'an eb' vinh sq'uexuloc anh ac chi'."
        },
        {
            "number": "13",
            "text": "Vach'chom icha chi' ix aji, palta a eb' yajalil eb' caporal chi', syal eb' to anheja' sb'isul lum xan yovalil sb'o eb', icha sb'o eb' ayic tz'ak'chaj anh ac d'a eb'."
        },
        {
            "number": "14",
            "text": "Slaj mak'ji eb' israel ayoch d'a caporalil yuj eb' ayoch yajalilal d'a yib'anh eb' yuj vinh rey. Syalan eb' vinh icha tic d'a eb': ¿Tas yuj manh tz'acanoc e b'o lum e xan evi yed' ticnaic ichataxon e b'oan luum? xchi eb' vinh yajalil eb' chi'."
        },
        {
            "number": "15",
            "text": "Ix b'at eb' vinh caporal yal d'a vinh rey icha tic: --Mamin rey ¿tas yuj ob'iltacxonhej tzonh utej a onh a checab' onh tic?"
        },
        {
            "number": "16",
            "text": "Maxtzac ak'jilaj anh ac d'ayonh yic tz'och scaloc lum co xan sco b'o'o, tob' yovalil tz'acan sco b'opax luum icha d'a yalanhtaxo, tzonh mak'ji. A onh tic malaj co mul, palta a eb' vinh a checab' ay smul, xchi eb' vinh."
        },
        {
            "number": "17",
            "text": "Ix tak'vi vinh rey chi': --A ex tic yuj e jaraganail icha chi' tzeyala'. Tzonh b'at cak' co silab' d'a Jehová, xe chi."
        },
        {
            "number": "18",
            "text": "Ixiquec munlajel, vach'chom a ex tze say anh ac tzeyak'och d'a scal lum xan chi', anheja' icha sb'isul lum tze b'o'o, xchi vinh rey chi' d'a eb' vinh."
        },
        {
            "number": "19",
            "text": "Yuj chi' a eb' vinh israel ayoch d'a caporalil chi', yelxo val ix chab'ax sk'ol eb' vinh, yujto ix alchaj d'a eb' vinh to anheja' sb'isul lum xan chi' sb'o eb' vinh d'a junjun k'u."
        },
        {
            "number": "20",
            "text": "Ayic ix elta eb' vinh caporal chi' d'a yol sdespacho vinh rey chi', ix schalan sb'a eb' vinh yed' vinhaj Moisés yed' pax vinhaj Aarón, van stanhvaj eb' vinh yuj eb' vinh."
        },
        {
            "number": "21",
            "text": "Ix yalan eb' vinh caporal chi': --Olxom yil Jehová tas ol ex yutoc, yujto a ex ay e mul, yuj chi' a vinh rey yed' eb' vinh ay yopisio yed' vinh, tzonh syaj val eb' ticnaic. Ichato a ex ix eyak' q'uen espada d'a eb' vinh yic tzonh smilancham eb' vinh, xchi eb' vinh."
        },
        {
            "number": "22",
            "text": "Ix lajvi chi', ix yalan vinhaj Moisés d'a slesal: --Mamin Jehová, ¿tas val yuj te ya tzutej eb' a chonhab' tic? ¿Tas yuj ix in a checcoti?"
        },
        {
            "number": "23",
            "text": "Atax in xid'nac lolonel d'a vinh rey chi' uuj, yelxo val ilb'ajk'ol tz'utaj eb' a chonhab' tic yuj vinh, maxto ach colvajlaj jab'oc, xchi vinhaj Moisés chi'."
        }
    ]
}