{
    "chapter": "5",
    "verses": [
        {
            "number": "1",
            "text": "Ayic ix lajvi yek'canb'at juntzanh chi', ix b'at lolon vinhaj Moisés yet' vinhaj Aarón t'a yichanh vinh sreyal Egipto chi', ix yalan eb' vinh: --Mamin rey, icha val tik yalan Jehová co Diosal a onh hebreo onh tik t'ayach: Chab'at in chonhab' t'a tzinan lu'um yic tzin yik'anchaanh eb' yet' junok q'uinh, xchi Jehová, xchi eb' vinh."
        },
        {
            "number": "2",
            "text": "Ix tak'vi vinh rey chi': --Manh vojtacoc jun Jehová tzeyal chi'. ¿Tas yuj tzin k'anab'ajej tas syala', tzin chaanb'at jun chonhab' Israel tik? Max in chab'at-laj eb', xchi vinh."
        },
        {
            "number": "3",
            "text": "Ix yalan eb' vinh: --Ha co Diosal a onh hebreo onh tik, ix sch'ox sb'a t'ayonh. Yuj chi' chaonhb'at t'a tzinan lu'um yic b'at cak'an co silab' t'a Jehová co Diosal, oxe' k'ual stek'nab'il b'aj ol onh b'at chi'. Tato max onh b'ati, haxo talaj tz'aji tzonh yak'ancham co Diosal chi' yuj junok yaelal, ma yuj oval, xchi eb' vinh t'a vinh rey chi'."
        },
        {
            "number": "4",
            "text": "Yuj chi' ix yalan vinh: --¿Tas yuj tzeyiq'uek' tiempo t'a juntzanh eyetchonhab' tik t'a smunlajel? Ha ex pax tik, ixiquec t'a e munlajel."
        },
        {
            "number": "5",
            "text": "¿Tom max eyila' to tzijtum eb' eyetchonhab' t'a yol chonhab' Egipto tik? ¿Tas yuj tzeyamoch vaan eb' t'a smunlajel? xchi vinh."
        },
        {
            "number": "6",
            "text": "Anhejtona' t'a jun k'ual chi' ix yalb'at vinh rey t'a eb' vinh yajal munlajel yet' pax t'a eb' vinh caporal icha tik:"
        },
        {
            "number": "7",
            "text": "--Manhxo eyak' anh ac yic sb'at t'a skal lum sok'om t'a eb' vinh israel chi', ichataxon tz'aji, palta to haxo eb' vinh ol b'at sayan yico'."
        },
        {
            "number": "8",
            "text": "Palta anheja' sb'isul lum xan chi' sb'o eb' vinh ichataxoni. Yujto sjaraganail eb' vinh tz'ik'ani, yuj chi' tzijtum yavaj eb' icha tik: To tzonh b'at cak' co silab' t'a co Diosal, xchi eb'."
        },
        {
            "number": "9",
            "text": "Hak'uecoch más munlajel t'a yib'anh eb', yic wach' manhxalaj stiempo eb' yab'an juntzanh esal lolonel tz'alchaj chi', xchib'at vinh rey chi'."
        },
        {
            "number": "10",
            "text": "Yuj chi' ix yal eb' vinh aj Egipto ayoch yajal munlajel t'a eb' israel ayoch caporalil yic syal eb' t'a eb' munlajvum chi' icha tik: --Toxo ix yal vinh rey to manhxo ol ak'chaj anh ac t'ayex."
        },
        {
            "number": "11",
            "text": "Ha ticnaic a exxo ol b'at e say eyic ol e k'ana', palta anheja' sb'isul lum xan ol e b'o'o, xchi eb' vinh."
        },
        {
            "number": "12",
            "text": "Icha chi' ix aj saclem eb' vinh israel t'a masanil yol yic Egipto sayoj yoc trigo yic sk'an eb' vinh sq'uexuloc anh ac chi'."
        },
        {
            "number": "13",
            "text": "Wach'chom icha chi' ix aji, palta a eb' yajalil eb' caporal chi', syal eb' to anheja' sb'isul lum xan yovalil sb'o eb', icha sb'o eb' ayic tz'ak'chaj anh ac t'a eb'."
        },
        {
            "number": "14",
            "text": "Slaj mak'ji eb' israel ayoch t'a caporalil yuj eb' ayoch yajalilal t'a yib'anh eb' yuj vinh rey. Syalan eb' vinh icha tik t'a eb': ¿Tas yuj manh tz'acanoc e b'o lum e xan evi yet' ticnaic ichataxon e b'oan lu'um? xchi eb' vinh yajalil eb' chi'."
        },
        {
            "number": "15",
            "text": "Ix b'at eb' vinh caporal yal t'a vinh rey icha tik: --Mamin rey ¿tas yuj ob'iltacxonhej tzonh utej a onh a checab' onh tik?"
        },
        {
            "number": "16",
            "text": "Maxtzac ak'jilaj anh ac t'ayonh yic tz'och scaloc lum co xan sco b'o'o, tob' yovalil tz'acan sco b'opax lu'um icha t'a yalanhtaxo, tzonh mak'ji. Ha onh tik malaj co mul, palta a eb' vinh a checab' ay smul, xchi eb' vinh."
        },
        {
            "number": "17",
            "text": "Ix tak'vi vinh rey chi': --Ha ex tik yuj e jaraganail icha chi' tzeyala'. Tzonh b'at cak' co silab' t'a Jehová, xe chi."
        },
        {
            "number": "18",
            "text": "Ixiquec munlajel, wach'chom a ex tze say anh ac tzeyak'och t'a skal lum xan chi', anheja' icha sb'isul lum tze b'o'o, xchi vinh rey chi' t'a eb' vinh."
        },
        {
            "number": "19",
            "text": "Yuj chi' a eb' vinh israel ayoch t'a caporalil chi', yelxo val ix chab'ax sk'ol eb' vinh, yujto ix alchaj t'a eb' vinh to anheja' sb'isul lum xan chi' sb'o eb' vinh t'a junjun k'u."
        },
        {
            "number": "20",
            "text": "Ayic ix elta eb' vinh caporal chi' t'a yol sdespacho vinh rey chi', ix schalan sb'a eb' vinh yet' vinhaj Moisés yet' pax vinhaj Aarón, van stanhvaj eb' vinh yuj eb' vinh."
        },
        {
            "number": "21",
            "text": "Ix yalan eb' vinh caporal chi': --Olxom yil Jehová tas ol ex yutoc, yujto a ex ay e mul, yuj chi' a vinh rey yet' eb' vinh ay yopisio yet' vinh, tzonh syaj val eb' ticnaic. Ichato a ex ix eyak' q'uen espada t'a eb' vinh yic tzonh smilancham eb' vinh, xchi eb' vinh."
        },
        {
            "number": "22",
            "text": "Ixlajwi chi', ix yalan vinhaj Moisés t'a slesal: --Mamin Jehová, ¿tas val yuj te ya tzutej eb' a chonhab' tik? ¿Tas yuj ix in a checcoti?"
        },
        {
            "number": "23",
            "text": "Atax in xid'nac lolonel t'a vinh rey chi' uuj, yelxo val ilb'ajk'ol tz'utaj eb' a chonhab' tik yuj vinh, maxto ach colvajlaj jab'oc, xchi vinhaj Moisés chi'."
        }
    ]
}