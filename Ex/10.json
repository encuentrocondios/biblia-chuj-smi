{
    "chapter": "10",
    "verses": [
        {
            "number": "1",
            "text": "Ix yalanxi Jehová t'a vinhaj Moisés chi' icha tik: --Ixic il vinh rey chi', ix vak' pitb'oquel spensar vinh yet' eb' ay yopisio yet'oc, yic wach' tzin ch'ox juntzanh tas satub'tac tik t'a skal eb',"
        },
        {
            "number": "2",
            "text": "yic wach' syal eyalan t'a eb' eyuninal yet' t'a eb' eyi e chiquin masanil tastac ix aj vixtan eb' aj Egipto tik yet' juntzanh satub'tac ix in k'ulej t'a skal eb'. Icha val chi' tz'aj eyojtaccaneli to a in ton Jehová in, xchi t'a vinh."
        },
        {
            "number": "3",
            "text": "Ixlajwi chi', ix b'atxi vinhaj Moisés yet' vinhaj Aarón chi' yilxi vinh rey chi', ix yalan eb' vinh t'a vinh: --Icha val tik yalan Jehová co Diosal a onh hebreo onh tik: ¿Jantacto val tiempo ol a pitej a b'a, yic max iq'uem a b'ha t'a vichanh? Actejel in chonhab' yic b'at och eb' ejmelal t'ayin."
        },
        {
            "number": "4",
            "text": "Tato manto ol a chab'at in chonhab' tik, a k'ik'an svik'ancot nok' k'ulub' t'a yib'anh a chonhab' tik."
        },
        {
            "number": "5",
            "text": "Ol majel sat lum tik smasanil yuj nok'. Manhxa jab'oc lu'um ol checlajoc. Ol swach' k'uxejb'at nok' jantacto maj lajvoccanel yuj q'uen sacb'at chi' yet' masanil te te' satani ol sk'uxpaxb'at nok'."
        },
        {
            "number": "6",
            "text": "Ol b'ud'joccanel yol a despacho yuj nok' yet' yoltac spat eb' ay yopisio ed'oc yet' masanil yoltac pat t'a yol yic Egipto tik. Malaj b'aj ix yil eb' e mam eyicham junok icha tik yictax ix ja cajan eb' t'a jun lugar tik, xchi Jehová, xchi vinhaj Moisés chi'. Ayic ix lajvi yalan juntzanh tik vinh, ix elixta eb' t'a yol sdespacho vinh rey chi'."
        },
        {
            "number": "7",
            "text": "Ix yalan eb' vinh ay yopisio yet' vinh rey chi': --¿B'aq'uinh ol yactej juntzanh vinac tik onh stzuntzani? ¿Tas yuj max actejel jun chonhab' chi' yic sb'at och eb' ejmelal t'a Jehová sDiosal chi'? ¿Tom max nachajvalel jab'oc uuj, ina toxo ix juvicanb'at co chonhab' tik? xchi eb'."
        },
        {
            "number": "8",
            "text": "Yuj chi', ix avtajxicot eb' chavanh chi' yuj vinh rey chi': --Ixiquec yic b'at ex och ejmelal t'a Jehová e Diosal chi', palta tzeyalcan t'ayin machtac ex ol ex b'at chi', xchi vinh."
        },
        {
            "number": "9",
            "text": "Ix tak'vi vinhaj Moisés chi': --Co masanil ol onh b'atoc. Ol quik'b'at eb' cotac unin yet' eb' icham anima, eb' vinh cuninal yet' eb' ix quisil. Masanil nok' co calnel, nok' co vacax yet' nok' chiva, masanil nok' co molb'etzal nok' ol quik'b'ati, yujto te niwan q'uinh ol cutej quik'anchaanh Jehová co Diosal, xchi vinh."
        },
        {
            "number": "10",
            "text": "Yuj chi' ix yalanxi vinh rey chi': --Wach'chom ayoch Jehová e Diosal chi' eyed'oc, ¿tzam e nalaj to ol ex in chab'at yet' eyetb'eyum yet' eyuninal? Manh val jab'oc. Tob'an chuc tas tze na'a."
        },
        {
            "number": "11",
            "text": "Ha exnhej vinac ex tik b'at ex och ejmelal t'a e Diosal chi', ina to a jun chi' tze k'ana', xchi vinh. Ixlajwi chi', ix pechjielta vinhaj Moisés yet' vinhaj Aarón chi' t'a yichanh vinh rey chi'."
        },
        {
            "number": "12",
            "text": "Ix yalanxi Jehová t'a vinhaj Moisés chi': --Ik'chaanh a k'ab' t'a yib'anh chonhab' Egipto tik, yic sjavi nok' k'ulub' ul sk'uxb'at masanil tastac ixto kan yuj q'uen sacb'at chi', xchi."
        },
        {
            "number": "13",
            "text": "Icha chi' ix aj yik'anchaanh sk'ococh vinhaj Moisés chi' t'a yib'anh Egipto chi', ix yak'ancot jun niwan oval ik' Jehová, ix cot t'a stojolal b'aj sjavi k'u. Jun val k'u yet' jun ak'val ix yak' jun oval ik' chi', haxo t'a junxo k'ual, a jun ik' chi' ix ik'ancot nok' k'ulub' chi'."
        },
        {
            "number": "14",
            "text": "Masanil yol yic Egipto chi' ix majel yuj nok'. Malaj b'aj ix uji juneloc yictax yalanhtaxo, manhxa b'aj olto ujoc icha junel tik."
        },
        {
            "number": "15",
            "text": "Ix te majel sat lum yuj nok'. Manhxo chequeloc jab'oc lu'um. Ha jantacto tas ix kan yuj q'uen sacb'at, ix lajviel yuj nok'. Manhxa jab'oc tas yaax yilji ix kan yuj nok' t'a yol yic Egipto chi', manhxa pax sat te te' yet' schontac te'. Pilan ix lajviel smasanil, axonhej ste'al ix cani."
        },
        {
            "number": "16",
            "text": "D'a elanhchamel ix avtajxicot eb' vinh chavanh chi' yuj vinh rey chi', ix yalan vinh t'a eb' vinh icha tik: --Ix och in mul t'a sat Jehová e Diosal yet' t'ayex."
        },
        {
            "number": "17",
            "text": "Tzin tevi t'ayex to tzeyak' nivank'olal t'a in patic yuj in mul tik, axonhej t'a junel tik. Tze k'anan t'a Jehová e Diosal, yic tz'el jun yaelal to ed'jinac chamel ayek' t'a yol in macb'en tik, xchi vinh."
        },
        {
            "number": "18",
            "text": "Ha val yic ix elta vinhaj Moisés t'a sdespacho vinh rey chi', ix lesalvi vinh t'a Jehová."
        },
        {
            "number": "19",
            "text": "Ixlajwi chi', ix yak'ancot jun ik' Jehová te ov. Ha b'aj sb'at k'u, ata' ix cot jun ik' chi'. Ix b'atcan nok' k'ulub' chi' t'a yol ha' Chacchac Mar yuj, manhxa junok nok' ix kan t'a yol yic Egipto chi'."
        },
        {
            "number": "20",
            "text": "Ix pitb'ixiel spensar vinh rey chi' yuj Jehová, maj actajel-laj chonhab' Israel yuj vinh."
        },
        {
            "number": "21",
            "text": "Ix yalanxi Jehová t'a vinhaj Moisés chi': --Ha ticnaic, ik'chaanh a k'ab', yic wach' sq'uik'b'iq'uinal t'a masanil yol yic Egipto tik. Yelxo val to k’ik’ k’inal ol ajoc, xchi t'a vinh."
        },
        {
            "number": "22",
            "text": "Ix yik'anchaanh sk'ab' vinh chi', ix ja jun niwan k’ik’ k’inal t'a masanil yol yic Egipto chi'."
        },
        {
            "number": "23",
            "text": "Oxe' k'ual ix k'ik'b'i, manhxa junok eb' syal yilanoch eb' cajan t'a slak'anil, maxtzac yal-laj sb'eyek' eb'. Palta haxo b'aj cajan eb' israel sacq'uinal."
        },
        {
            "number": "24",
            "text": "Yuj chi', ix avtajxicot vinhaj Moisés yuj vinh rey chi', ix yalan vinh: --Syal b'at eyoch ejmelal t'a Jehová, iq'uecb'at eyetb'eyum yet' eyuninal. Anhej to tzeyactejcan masanil nok' e molb'etzal nok', xchi vinh."
        },
        {
            "number": "25",
            "text": "Ix yalan vinhaj Moisés chi': Yovalil tzonh a chab'at yet' nok' co molb'etzal nok' chi', yujto a nok' co nok' chi' ol cak' co silab'oc t'a Jehová co Diosal."
        },
        {
            "number": "26",
            "text": "Masanil nok' co nok' chi' ol quik'b'at qued'oc, manhxo junok nok' ol cactejcani, yujto t'a skal nok' ol co siq'uel nok' ol cak' co silab'oc t'a Jehová co Diosal. Ayic manto onh k'ochlaj ta', maxto nachajel-laj cuuj mach nok' ol cak' co silab'oc chi', xchi vinhaj Moisés chi'."
        },
        {
            "number": "27",
            "text": "Anheja' ix pitb'ixiel spensar vinh rey chi' yuj Jehová, yic max actajel eb' chonhab' israel yuj vinh."
        },
        {
            "number": "28",
            "text": "Yuj chi' ix yalanxi vinh rey chi' t'a vinhaj Moisés chi': --Elanh t'a vichanh. Manhxo a na'a to svil a sat junelxo t'a tik, yujto ta tzach javi junelxo t'a vichanh tik, ha t'a jun k'ual chi' tzach chamxonhej, xchi vinh."
        },
        {
            "number": "29",
            "text": "Ix tak'vi vinhaj Moisés chi' icha tik: --Ichaton val tzal chi', manhxa b'ak'uinh ol vil a sat junelxo, xchi vinh."
        }
    ]
}