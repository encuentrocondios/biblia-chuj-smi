{
    "chapter": "17",
    "verses": [
        {
            "number": "1",
            "text": "Masanil eb' israel ix el d'a lum tz'inan luum yic Sin, k'ojank'olal ix aj sb'ey eb', ato syal tas tz'aj sch'oxan Jehová. Ix lajvi chi', ix javi eb' d'a Refidim, palta malaj a a' ta'."
        },
        {
            "number": "2",
            "text": "Yuj chi' ix cotxi yoval eb' d'a vinhaj Moisés chi': --A ticnaic, ak' a a' cuq'uej, xchi eb'. --¿Tas yuj scot eyoval d'ayin? ¿Tas yuj tzeyak' proval Jehová? xchi vinh."
        },
        {
            "number": "3",
            "text": "Palta axo eb' chonhab' yelk'olal scham eb' yuj taquinhtial, yuj chi' ix q'ue yav eb' d'a vinhaj Moisés chi', ix yalan eb': --¿Tas yuj ix onh iq'uelta d'a Egipto? ¿Tom yuj co cham yuj taquinhtial yed' eb' cuninal yed' pax nok' co molb'etzal nok'? xchi eb'."
        },
        {
            "number": "4",
            "text": "Yuj chi' ix tevi vinhaj Moisés chi' d'a Jehová icha tic: --Mamin, ¿tas val svutej eb' anima tic? Ijan val tzin sjulq'uenej eb', xchi vinh."
        },
        {
            "number": "5",
            "text": "Ix tak'vi Jehová d'a vinh: --A ticnaic, b'ab'lajanh d'a yichanh eb' anima chi', tzik'anb'at jayvanhoc eb' yichamtac vinaquil chonhab' chi' ed'oc. Tzik'anpaxb'at te' a k'ococh, te' ak'lab'ejnac a mak'an sat a' Nilo."
        },
        {
            "number": "6",
            "text": "A in ol in b'ab'laj d'a ichanh d'a q'uen tenam d'a Horeb, axo ol ach k'och ta', tza mak'an sat q'ueen yed' te' a k'ococh chi', ol elul a' d'a sat q'ueen, ol yuk'an a' eb' anima chi', xchi d'a vinh. Icha chi' ix yutej vinhaj Moisés chi' d'a yichanh eb' yichamtac vinaquil chonhab' Israel."
        },
        {
            "number": "7",
            "text": "Meriba ix yak' vinh sb'iej jun lugar chi', yujto chuc ix yal eb' d'a spatic vinh. Masah pax ix yak' vinh sb'iej, yujto ix yak' proval Jehová eb', ix yalan eb': Mato val ayek' Jehová d'a co cal, mato maay, xchi eb'."
        },
        {
            "number": "8",
            "text": "Ayic ayek' eb' israel d'a Refidim chi', ata' ix k'och eb' amalecita yak' oval yed' eb'."
        },
        {
            "number": "9",
            "text": "Yuj chi' ix yal vinhaj Moisés d'a vinhaj Josué: --Siq'uel jantacoc eb' co soldado yic sb'at eb' yak' oval yed' eb' amalecita. A q'uik'an tzin b'at d'a chon tzalan, ved'nac te' k'ococh, te' syak'lab'ej Dios, xchi vinh."
        },
        {
            "number": "10",
            "text": "Ix sk'anab'ajan vinhaj Josué chi', ix b'at yak'an oval vinh yed' eb' amalecita chi'. Axo vinhaj Moisés chi' yed' vinhaj Aarón yed' pax vinhaj Hur, ix b'at eb' vinh d'a chon tzalan chi'."
        },
        {
            "number": "11",
            "text": "A syik'anq'ue sk'ab' vinhaj Moisés d'a chaanh, scan eb' amalecita d'a yalanh yuj eb' israel. Axo syik'anxiem sk'ab' vinh, ijan scan eb' vinh israel d'a yalanh."
        },
        {
            "number": "12",
            "text": "Palta ste k'unb'i sk'ab' vinh sb'at jecan, yuj chi' ix say jun q'uen q'ueen vinhaj Aarón yed' vinhaj Hur chi'. A d'a yib'anh q'ueen ix em k'ojan vinhaj Moisés chi', axo eb' vinh ix yamanq'ue sk'ab' vinh chi', junjun eb' vinh d'a stz'eytac vinh masanto ix b'at k'u."
        },
        {
            "number": "13",
            "text": "Icha chi' ix aj yak'an lajvoc eb' amalecita vinhaj Josué chi'."
        },
        {
            "number": "14",
            "text": "Ix lajvi chi', ix yalan Jehová d'a vinhaj Moisés chi': --Tz'ib'chajocab'can jun ab'ix tic yic ol nachajcotoc. Tzalanpax d'a vinhaj Josué chi' to a in ol in satel masanil eb' amalecita d'a junelnhej, manhxa b'aj ol nachajcot eb', xchi d'a vinh."
        },
        {
            "number": "15",
            "text": "Ix lajvi chi', ix sb'oanq'ue jun altar vinhaj Moisés chi', ix yak'an vinh sb'iej icha tic: A Jehová b'ab'el cuuj d'a oval."
        },
        {
            "number": "16",
            "text": "Ix yalan vinh icha tic: Yujto ix yik'chaanh sk'ab' eb' yinhtilal vinhaj Amalec yak'an oval yed' Jehová, yuj chi' ol yak'nhej oval Jehová yed' eb' aj Amalec d'a masanil tiempo, xchi vinh."
        }
    ]
}