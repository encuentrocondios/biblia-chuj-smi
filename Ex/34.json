{
    "chapter": "34",
    "verses": [
        {
            "number": "1",
            "text": "Ix yalan Jehová t'a winhaj Moisés chi': --Ha tiknaik a achxo ol a tzey chab'oc q'uen q'ueen, icha wal q'uen ix vak' t'ayach t'a sb'ab'elal, aton q'uen ix a mak'pojoc. Ol in tz'ib'anxioch t'a q'ueen, icha wal tas ix in tz'ib'ejoch t'a q'uen b'ab'el chi'."
        },
        {
            "number": "2",
            "text": "Tza b'oan a b'ha t'a q'uinhib'alil k'ik'an, tzach javi t'a vichanh t'a jolom vitz tik."
        },
        {
            "number": "3",
            "text": "Malaj junok mach syal sq'ueta ed'oc, malaj junok mach syal yek' t'a spatictac lum vitz tik. Max yalpaxlaj yek' nok' calnel yet' nok' vacax vael t'a yichtac lu'um, xchi t'a winh."
        },
        {
            "number": "4",
            "text": "Ixlajwi chi, ix stzeyan chab' q'uen q'ueen winh icha q'uen ix scha' t'a sb'ab'elal t'a Jehová. Axo t'a q'uinhib'alil t'a junxo k'u, ix yik'anb'at q'uen winh, ix b'at winh t'a jolom vitz Sinaí, icha wal ix yutej Jehová yalan t'a winh."
        },
        {
            "number": "5",
            "text": "Ixlajwi chi', ix emul Jehová t'a stz'ey winh t'a skal asun t'a jolom vitz chi', ix yalan sb'i t'a winh."
        },
        {
            "number": "6",
            "text": "Ix ek'b'at Jehová t'a yichanh winh, te chaanh ix yal icha tik: --Ha in ton Jehová in. Jehová in b'i. Te wach' in k'ool, tz'ok' in k'ol t'a anima. Manh elanhchameloc scot voval. Te niwan tzin xajanej eb' anima, svak'nhejelk'och tas swala'."
        },
        {
            "number": "7",
            "text": "Ha tas wach' valnaccan t'a eb' e mam eyicham, ol vak'nhejelk'och t'ayex a ex yinhtilexcan eb' tik t'a masanil tiempo. Svak'an nivank'olal e chukal e mul yet' e pital. Palta max ek'b'atlaj vak'an syaelal junok mach yuj smul b'aj junelnhej pit syutej sb'a t'ayin, svak'nhejcan yaelal t'a yib'anh yuninal yet' yixchiquin, masanto t'a schanhil makan yinhtilal, xchi Jehová."
        },
        {
            "number": "8",
            "text": "D'a elanhchamel ix em nhojan winhaj Moisés chi', ix emk'och snanhal sat winh t'a sat lu'um t'a yichanh Jehová chi', ix yalan winh icha tik:"
        },
        {
            "number": "9",
            "text": "--Mamin Vajalil, tato yel tzach tzalaj ved'oc, tzach b'atnhej qued'oc, wach'chom a jun chonhab' tik te pit, palta ak' nivank'olal co chukal tz'och t'a ichanh, tzonh a chaancan a chonhab'oc, xchi winh."
        },
        {
            "number": "10",
            "text": "Ix yalan Jehová t'a winhaj Moisés chi': --Chaab' tas ol vala': Ha tiknaik, tzin b'ocan jun in trato tik t'a yichanh masanil eb' etchonhab'. Ol in b'o tastac te satub'tac to mantalaj b'aj tzuji t'a junokxo nación t'a yol yib'anhk’inal tik. Ol yil masanil eb' etchonhab' eb' ajun tik ed'oc tastac ol in k'ulej eyuuj, to satub'tac yilji."
        },
        {
            "number": "11",
            "text": "k'anab'ajejec masanil tas svalcan tik t'ayex. Ha in ol viq'uel eb' amorreo, eb' cananeo, eb' hitita, eb' ferezeo, eb' heveo yet' eb' jebuseo t'a eyichanh."
        },
        {
            "number": "12",
            "text": "Ayic ol ex k'och t'a sat lum lum chi', malajocab' b'ak'uinh tze b'o junok e trato yet' eb' anima ta'. Tato skan eb' t'a e cal, yel ol ex yixtejel eb'."
        },
        {
            "number": "13",
            "text": "Ha wal tas ol e k'ulej to ol e mak'poj yaltar eb' yet' yechel sdiosal eb'. Tze ch'acanel te te' yechel sdiosal eb' scuchan Asera."
        },
        {
            "number": "14",
            "text": "Manh ex lesalvoc t'a junok comon dios, yujto a in Jehová in, yelxo wal te ov in t'a juntzanh chi'. Yelxo wal ste cot voval t'ayex tato tzex och ejmelal t'a junok ch'oc diosal."
        },
        {
            "number": "15",
            "text": "Manh e b'olaj junok e trato yet' eb' anima ayek' t'a sat lum chi'. Tato tze b'o e trato chi' yet' eb' haxo yic tz'och eb' ejmelal t'a sdiosal chi', syak'an silab' eb' t'ay, tzex yavtej eb', tze vaan tas syak' eb' silab'oc chi'."
        },
        {
            "number": "16",
            "text": "Talaj syik'laj sb'a yisil eb' yet' eb' eyuninal, haxo yic tz'em nhojan eb' ix t'a sdiosal chi', scuchb'ajem nhojan eb' eyuninal chi' yuj eb' ix t'a juntzanh comon dios chi'. Tato icha chi' manhxalaj tz'aj velk'och t'a yol sat eb' eyuninal chi'."
        },
        {
            "number": "17",
            "text": "Manh e b'o junok e diosal yet' q'uen q'ueen sb'ochaj t'a molde."
        },
        {
            "number": "18",
            "text": "Tze yak'och q'uinh yic ixim pan malaj yich. Uque' k'ual tze wa jun pan chi', icha wal ix aj vak'an e k'ayb'ej. Ha stiempoal, chequel yajcani, aton uj Abib, yujto ha t'a jun uj chi' elnaquexcot t'a Egipto."
        },
        {
            "number": "19",
            "text": "Masanil eb' b'ab'el vinac unin, wik yaj eb'. Vicpax sb'ab'el yune' nok' e vacax, yune' nok' e calnel yet' yune' nok' e chiva tato vinac."
        },
        {
            "number": "20",
            "text": "Axo pax sb'ab'el yune' nok' e b'uru, syal yak'ji junok yune' calnel sq'uexuloc nok'. Tato malaj junok sq'uexul nok' tzeyak'a', yowalil smak'ji q'uichaj sjaj nok'. Anheja' pax yuj e b'ab'el vinac unin, yowalil tzeyak' junok nok' yune' calnel sq'uexuloc. Malaj junok mach sja t'ayin t'a q'uinh tato malaj jab'oc yofrenda yet'nac."
        },
        {
            "number": "21",
            "text": "D'a vaque' k'ual tzex munlaji, haxo t'a yuquil k'ual tzeyik'an eyip, wach'chom stiempoal munlajel, ma stiempoal smolchajq'ue sat eyavb'en, yowalil tzeyik' eyip."
        },
        {
            "number": "22",
            "text": "Tzeyak'och q'uinh yic sb'ab'el sat ixim e trigo sk'anb'i, aton q'uinh Pentecostés. Tzeyak'anpaxoch junxo q'uinh yic slajviq'ue ixim yic lajvub' ab'il."
        },
        {
            "number": "23",
            "text": "Masanil eb' vinac, yowalil oxel sjavi eb' t'a vichanh t'a yol junjun ab'il t'a juntzanh q'uinh tik, a in Jehová e Diosal in tik swala'."
        },
        {
            "number": "24",
            "text": "Ol viq'uel masanil juntzanhxo nación t'a eyichanh, ol vak' levanb'oc e lu'um. Malaj mach syal yik'anek' lum e lu'um chi', yacb'an ayek' eb' vinac t'a vichanh oxel t'a yol ab'il."
        },
        {
            "number": "25",
            "text": "Ayic tzeyak'an e silab' t'ayin, manh eyak' schiq'uil nok' nok' yet' ixim pan ayb'at yich t'a skal. Ha nok' silab' yic jun q'uinh yic tze naancoti ayic ex vik'annaquelta t'a Egipto, tato ayto nok' scani, manh e sik'canb'at t'a junxo k'u."
        },
        {
            "number": "26",
            "text": "Ha sb'ab'el sat eyavb'en yowalil tzeyik'cot t'a in cajnub'. Manh e tz'anh nok' yunetac chiva t'a skal yal yim snun, xchi Jehová."
        },
        {
            "number": "27",
            "text": "Ix yalanxi Jehová t'a winhaj Moisés chi': Tz'ib'ej masanil juntzanh lolonel tik, yujto a ayoch yichb’aneloc in trato ix vak' ed'oc yet' pax eb' etchonhab', xchi."
        },
        {
            "number": "28",
            "text": "Ha winhaj Moisés chi', 40 k'ual yet' 40 ak'wal ix ek' winh yet' Jehová t'a jolom vitz Sinaí. Malaj wal jab'oc tas ix swa winh, malaj pax jab'oc tas ix yuq'uej winh t'a jun pekti’ chi'. Ix stz'ib'anoch slolonelal strato Jehová yet' eb' chonhab' israel t'a q'uen q'ueen, aton lajunhe' checnab'il."
        },
        {
            "number": "29",
            "text": "Ixlajwi chi, ix emixta winhaj Moisés chi' t'a jolom vitz Sinaí chi', yet'nacxopax chab' pachanh q'uen q'ueen winh, aton q'uen b'aj tz'ib'ab'iloch checnab'il chi'. Manh yojtacoc winh tato toxonhej sveei yilji sat, yujto ix lolon winh yet' Jehová."
        },
        {
            "number": "30",
            "text": "Axo ix yilan winhaj Aarón yet' masanil eb' yetchonhab' to toxonhej sveei yilji sat winh, ix te xivq'ue eb' smasanil sk'och t'a stz'ey winh."
        },
        {
            "number": "31",
            "text": "Ix yavtancot eb' anima chi' winh, ichato chi' ix snitzanoch sb'a winhaj Aarón yet' eb' yichamtac vinaquil chonhab' t'a stz'ey winh, ix lolon winh t'a eb'."
        },
        {
            "number": "32",
            "text": "Ixlajwi chi', ix snitzancot sb'a masanil eb' chonhab', ix och ijan winh yalan masanil checnab'il ix yak' Jehová t'a winh, aton juntzanh ix b'at schaemta winh t'a jolom vitz Sinaí chi'."
        },
        {
            "number": "33",
            "text": "Ha ix lajvi slolon winh t'a eb' anima chi', ix smacan sat winh t'a jun k'apac."
        },
        {
            "number": "34",
            "text": "Axo yic tz'och winh yic slolon yet' Jehová, syiq'uel jun k'apac chi' winh. Axo tz'elxul winh, syalanxi winh t'a eb' chonhab' tas checnab'ilal schec Jehová chi' yal t'a eb'."
        },
        {
            "number": "35",
            "text": "Ayic van slolon winh t'a eb' chi', syilan eb' to veei yilji sat winh. Slajvi yalan schecnab'il Jehová winh t'a eb', smacanxi sat winh t'a jun k'apac chi'. Ato yic tz'och winh lolonel t'a yichanh Jehová, syik'anxiel winh."
        }
    ]
}