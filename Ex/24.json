{
    "chapter": "24",
    "verses": [
        {
            "number": "1",
            "text": "Ix yalan Jehová d'a vinhaj Moisés chi' icha tic: --Tzach q'ueta d'a lum vitz b'aj ayinek' tic yed' vinhaj Aarón, vinhaj Nadab yed' vinhaj Abiú yed' pax 70-oc eb' yichamtac vinaquil e chonhab'. A eb' chi' najatto scan eb' yaq'uem sb'a d'ayin."
        },
        {
            "number": "2",
            "text": "A achxonhej syal a q'ueul d'a in tz'ey, axo pax eb' vinh chi', max yal-laj sq'ueta eb' vinh yed' pax eb' chonhab' max yal-laj sq'ueta eb' ed'oc, xchi d'a vinh."
        },
        {
            "number": "3",
            "text": "Ix lajvi chi', ix emixta vinhaj Moisés chi', ix yalan vinh d'a eb' anima tas leyal ix yak' Jehová yed' tas ix yutej yalani. Axo masanil eb' anima chi', junnhej ix aj stak'vi eb'. --Masanil tas ix yal Jehová chi', ol co k'anab'ajej, xchi eb'."
        },
        {
            "number": "4",
            "text": "Ix lajvi chi', ix stz'ib'an vinhaj Moisés masanil tas ix yal Jehová. Axo ix sacb'inaj d'a junxo k'u, ix q'ue vaan vinh, ix sb'oan jun altar vinh d'a yich vitz chi', ix yak'anq'ue linhan lajchave' q'uen q'ueen vinh. A junjun q'uen q'ueen chi', junjun macanh yinhtilal Israel sch'ox q'ueen."
        },
        {
            "number": "5",
            "text": "D'a elanhchamel ix schecan juntzanh eb' vinh quelemtac vinac vinhaj Moisés chi' yic smilan nok' toro eb' silab'oc yic stz'a d'a smasanil yed' juntzanhxo silab' yic sch'oxan sjunk'olal eb' yed' Jehová."
        },
        {
            "number": "6",
            "text": "Axo vinhaj Moisés chi' ix chaan nanhal schiq'uil nok', ix yak'anem vinh d'a yol juntzanh yed'tal, axo nanhalxo, ix stzicanoch vinh d'a altar chi'."
        },
        {
            "number": "7",
            "text": "Ix yik'anq'ue vinh b'aj tz'ib'ab'il strato Dios, ix yavtan vinh d'a scal eb' chonhab'. Ix lajvi yavtan vinh, ix yalan eb' chonhab' chi' icha tic: --Masanil tas syal Jehová, ol co k'anab'ajej, xchi eb'."
        },
        {
            "number": "8",
            "text": "Ix lajvi chi', ix yik'ancot schiq'uil nok' vinh, aton ix yak'canem vinh d'a yol juntzanh yed'tal chi', ix stzicanb'at vinh d'a yib'anh eb' anima chi'. Ix yalan vinh icha tic: --A jun chik' tic sch'oxani to tz'ochcan yopisio jun strato Jehová ix sb'o qued'oc tic, aton masanil tas ix yal d'ayonh, xchi vinh."
        },
        {
            "number": "9",
            "text": "Ix lajvi chi', ix q'uex vinh d'a lum vitzal Sinaí chi'. Ajun vinhaj Aarón, vinhaj Nadab, vinhaj Abiú yed' pax 70 eb' yichamtac vinaquil chonhab' ix q'ue yed' vinh."
        },
        {
            "number": "10",
            "text": "Ata' ix yil sDiosal eb' vinh. A d'a yalanh yoc, toxonhej scopopi icha q'uen zafiro te vach' yilji, icha syaxil satchaanh."
        },
        {
            "number": "11",
            "text": "Malaj tas ix utaj eb' vinh yuj yipalil Dios. Ix yil Dios eb' vinh, ix va eb' vinh, ix yuk'an a' eb' vinh d'a yichanh."
        },
        {
            "number": "12",
            "text": "Ix yalan Jehová d'a vinhaj Moisés chi' icha tic: --Q'ueanhcot d'a jolom vitz b'aj ayinek' tic, tza tanhvan ta', ata' ol vak' chab' q'uen q'ueen d'ayach, aton q'uen b'aj tz'ib'ab'iloch juntzanh checnab'il vuuj, yic tz'och e k'ayb'ub'aloc, xchi d'a vinh."
        },
        {
            "number": "13",
            "text": "Ix q'ue vinhaj Moisés d'a lum vitz chi' yed' vinhaj Josué vinh scolvaj yed' vinh."
        },
        {
            "number": "14",
            "text": "Ayic manto b'atlaj vinh, ix yalan vinh d'a eb' yichamtac vinaquil chonhab' chi': --Cananhec d'a tic masanto ol onh emxuloc. Ayek' vinhaj Aarón yed' vinhaj Hur eyed'oc. Tato ay tas e gana sb'oi, a eb' vinh tic ol b'oan d'ayex, xchi vinhaj Moisés chi'."
        },
        {
            "number": "15",
            "text": "Ix lajvi chi', ix q'ue eb' vinh schavanhil. D'a elanhchamel ix och moynaj jun asun d'a lum vitz chi'."
        },
        {
            "number": "16",
            "text": "Axo stziquiquial Jehová ix javi d'a yib'anh lum vitzal Sinaí chi', vaque' val k'ual ix och oyan asun d'a luum. Axo d'a yuquil k'ual ix avtajq'ue vinhaj Moisés yuj Jehová d'a scal asun chi'."
        },
        {
            "number": "17",
            "text": "Ix sch'ox sb'a stziquiquial Jehová d'a scal jun asun d'a lum vitz chi', d'a yichanh eb' chonhab'. A stziquiquial chi', lajan yilji icha junoc k'ak' te ov stz'ab'at smasanil yuuj."
        },
        {
            "number": "18",
            "text": "Ix lajvi chi', ix b'at vinhaj Moisés d'a scal jun asun chi'. Ix q'ue vinh d'a slajvub'alxo sjolom lum vitz chi'. 40 k'ual yed' 40 ak'val ix can vinh ta'."
        }
    ]
}