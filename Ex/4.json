{
    "chapter": "4",
    "verses": [
        {
            "number": "1",
            "text": "Ix tak'vi winhaj Moisés t'a Jehová: --Manh ol yak'ochlaj eb' t'a sk'ool, manh ol sk'anab'ajejlaj eb' tas ol vala', axom ol yutej eb' yalan t'ayin: Mato val yel ix sch'ox sb'a Jehová chi' t'ayach mato maay, scham eb' t'ayin, xchi winh."
        },
        {
            "number": "2",
            "text": "--¿Tas jun ed'nac chi'? xchi Jehová t'a winh. --Ha te' in k'ococh, xchi winh."
        },
        {
            "number": "3",
            "text": "--Actejem te' t'a sat lum chi', xchi Jehová chi'. Ix yactanem te' sk'ococh winh chi' t'a sat lu'um, elanhchamel ix och te' chanil. Ayic ix yilan jun chi' winhaj Moisés chi', ix el lemnaj winh."
        },
        {
            "number": "4",
            "text": "Ix yalanxi Jehová t'a winh: --Yam snhe nok' chan chi', xchi. Ix syaman snhe nok' chi' winh, ix ochxi sk'ocochoc winh."
        },
        {
            "number": "5",
            "text": "--Yuj tas toxo ix il tik, ol yak'och eb' t'a sk'ol to ix in ch'ox in b'a t'ayach, a in ton Jehová a Diosal in, sDiosal in pax eb' e mam eyicham, aton winhaj Abraham, winhaj Isaac yet' winhaj Jacob, xchi."
        },
        {
            "number": "6",
            "text": "Ix yalanxi Jehová chi' t'a winh: --Ha ticnaic, aq'uem a k'ab' t'a snhi' a k'ool, xchi. Ix yak'anem sk'ab' winh chi' t'a snhi' sk'ool, haxo ix yik'anelta sk'ab' winh chi', ayxo och yab'il lepra t'ay, toxonhej sacvequinac yilji icha q'uen cheev."
        },
        {
            "number": "7",
            "text": "Ix yalanxi Jehová chi': --Ak'xiem a k'ab' chi' t'a snhi' a k'ool, xchi. Ix yak'anxiem sk'ab' winhaj Moisés chi' t'a snhi' sk'ol chi', haxo ix yik'anxiq'ueta sk'ab' winh chi', te wach'xo icha val snivanil winh smasanil."
        },
        {
            "number": "8",
            "text": "Ix yalan Jehová: --Tato max yak'och eb' anima chi' t'a sk'ol tas tzala', tato max sk'anab'ajej pax eb' yuj jun b'ab'el ch'oxnab'il tik, yuj jun schab'il ol yak'och eb' t'a sk'ool."
        },
        {
            "number": "9",
            "text": "Palta tato max yak'och eb' t'a sk'ool, max schaanpax eb' yab' yuj chab' ch'oxnab'il tik, tzik'q'ueta jab'oc ha ha' t'ha ha' niwan Nilo, tza secanem ha' t'a sat lu'um, tzanhej val em ha' t'a sat lum chi', tz'och ha' chik'al, xchi Jehová."
        },
        {
            "number": "10",
            "text": "Ixlajwi chi', ix yalan winhaj Moisés chi' t'a Jehová icha tik: --Ay, ach Mamin Vajalil. Comonoc manhoc in tzin a checb'ati, yujto yelxo val max yal-laj in loloni, manhocto tzalan t'ayin tik svalani, palta toxonton in k'olb'al, tevelnhej syal in loloni, xchi winh."
        },
        {
            "number": "11",
            "text": "Ix tak'vi Jehová chi': --¿Mach yuj syal slolon eb' anima tza na'a? ¿Tom manh vujoc slolon eb'? Anhejtona' in svak' chacanhb'oc eb' yet' eb' max yal sloloni yet' eb' max yal yilani. Ha in svak' yil eb' wach' yilani."
        },
        {
            "number": "12",
            "text": "Yuj chi, ixic, ol in ochnhej ed'oc ayic ol ach lolonoc. Anheja' in ol val tas ol ala', xchi Jehová chi'."
        },
        {
            "number": "13",
            "text": "Ix tak'vixi winhaj Moisés chi', ix yalan winh: --Ay Mamin Vajalil, comonoc manhoc in tzin a checb'ati. Wach' tza say junocxo mach, xchi winh."
        },
        {
            "number": "14",
            "text": "Ix cot yoval Jehová t'a winh ix yalani: --Ha t'a Egipto chi', ata' ayek' winh uk'tac aj Aarón, yinhtilal winhaj Leví. Vojtac to b'ecan sk'ool winh sloloni. Ol cot winh ach scha'a. Ol te tzalaj winh ayic ol ach yilani."
        },
        {
            "number": "15",
            "text": "Ha ach ol ach lolon t'a winh. Ol alani tas ol yutoc winh sloloni. Ha inxo ol val t'ayex ayic van e lolon chi', ol vak'an e nael masanil tas ol e k'ulej."
        },
        {
            "number": "16",
            "text": "Ha ach tzach lolon t'a winhaj Aarón chi' in q'uexuloc, haxo winh ol lolon t'a eb' chonhab' a q'uexuloc."
        },
        {
            "number": "17",
            "text": "Ik'b'at te' a k'ococh chi', yujto a te' ol ak'lab'ej ayic ol a ch'oxan juntzanh ch'oxnab'il ix val t'ayach."
        },
        {
            "number": "18",
            "text": "Ix meltzaj winhaj Moisés t'a spat winh snhi', aton winhaj Jetro, ix yalan winh: --Ol in meltzaj t'a Egipto yic sb'at vilan eb' ayto vuj in b'a yet'oc, yic svila' tato pitzanto eb', xchi winh. --Ixic, tzil val a b'ha t'a yoltac b'e, xchi winhaj Jetro chi'."
        },
        {
            "number": "19",
            "text": "Ayic aytoek' winhaj Moisés t'a yol yic Madián chi', ix yalanxi Jehová t'a winh: --Ixic t'a Egipto, manh ach xiv a b'ati, yujto chamnacxo eb' sgana ach smilanchamoc, xchi."
        },
        {
            "number": "20",
            "text": "Ix yik'anb'at ix yetb'eyum winhaj Moisés yet' eb' yuninal, ix yak'anq'ue eb' winh t'a yib'anh nok' b'uru, ix b'at eb' t'a Egipto chi'. Yed'nac te' sk'ococh winh, aton te' ix yal Dios to ol och yopisio yuj winh."
        },
        {
            "number": "21",
            "text": "Ix yalan Jehová t'a winh: --Ayic ol ach k'och t'a Egipto chi', naannhej uuj to ol a ch'ox juntzanh ch'oxnab'il te satub'tac t'a yichanh winh rey, aton juntzanh ix vak' a k'ulej. Palta a in ol vak' pitb'oquel spensar winh, yuj chi' manh ol ex schael-laj winh."
        },
        {
            "number": "22",
            "text": "Slajvi chi', ol alan t'a winh: Icha tik yalan Jehová: Ha jun chonhab' Israel tik, icha val to sb'ab'el vuninal yaji."
        },
        {
            "number": "23",
            "text": "Toxo ix val t'ayach to tza chab'at eb' vuninal tik yic tz'och eb' ejmelal t'ayin. Palta toxonton malaj a gana tzactejeli, yuj chi' ol in milcham winh a b'ab'el unin, xchi Jehová, xa chi."
        },
        {
            "number": "24",
            "text": "Ixlajwi chi', ix b'at winhaj Moisés t'a Egipto chi'. Ha t'a yoltac b'e b'aj d'inhan svay winh yet' eb' ajun yet'oc, ata' ix sch'ox sb'a Jehová t'a winh, ijan ix miljicham winh yuj."
        },
        {
            "number": "25",
            "text": "Elanhchamel ix yik'cot jun cuchilub' ix Séfora, nab'a comon q'ueen, ix spolanel stz'umal sjolom svinaquil winh yune' ix, ix sjulanoch ix t'a yoc winhaj Moisés chi', ix yalan ix: Yujto vetb'eyum ach, yuj chi' locan in t'a jun chik' tz'el tik, xchi ix."
        },
        {
            "number": "26",
            "text": "Ixlajwi chi' majxo miljichamlaj winh yuj Jehová."
        },
        {
            "number": "27",
            "text": "Ix yalan Jehová t'a winhaj Aarón: --Ixic b'at a cha winh uk'tac aj Moisés t'a tzinan lu'um, xchi t'a winh. Yuj chi' ix cot winhaj Aarón scha winhaj Moisés chi' t'a jun vitz b'aj ix sch'ox sb'ha Dios. Axo yic ix schalan sb'a eb' winh, ix yak'lan stzatzil sk'ol eb' winh, ix stz'ub'lanelta sti' eb' winh."
        },
        {
            "number": "28",
            "text": "Ixlajwi chi', ix och ijan winhaj Moisés yalan t'a winhaj Aarón chi' masanil tas ix schec Jehová yala' yet' juntzanh ch'oxnab'il ix checchaj sch'ox winh."
        },
        {
            "number": "29",
            "text": "Ix b'at eb' winh schavanhil, ix smolb'an eb' yichamtac vinaquil chonhab' Israel eb' winh t'a Egipto chi'."
        },
        {
            "number": "30",
            "text": "Ixlajwi chi', ix och ijan winhaj Aarón yalan t'a eb' smasanil tas ix yal Jehová t'a winhaj Moisés chi', ix sch'oxanpax juntzanh ch'oxnab'il winh yil eb' chonhab' chi'."
        },
        {
            "number": "31",
            "text": "Yuj chi', ix yak'och eb' t'a sk'ool tas ix yal eb' winh. Ayic ix yab'an eb' to ix iljicot eb' yuj Jehová, yujto te ilb'ajk'ol tz'utaj eb', yuj chi' ix em nhojan eb' ejmelal t'a yichanh Jehová."
        }
    ]
}