{
    "chapter": "4",
    "verses": [
        {
            "number": "1",
            "text": "Ix tak'wi winhaj Moisés t'a Jehová: --Manh ol yak'ochlaj heb' t'a sk'ool, manh ol sk'anab'ajejlaj heb' tas ol wala', axom ol yutej heb' yalan t'ayin: Mato wal yel ix sch'ox sb'a Jehová chi' t'ayach mato maay, scham heb' t'ayin, xchi winh."
        },
        {
            "number": "2",
            "text": "--¿Tas jun ed'nac chi'? xchi Jehová t'a winh. --Ha te' in k'ococh, xchi winh."
        },
        {
            "number": "3",
            "text": "--Actejem te' t'a sat lum chi', xchi Jehová chi'. Ix yactanem te' sk'ococh winh chi' t'a sat lu'um, elanhchamel ix och te' chanil. Ayic ix yilan jun chi' winhaj Moisés chi', ix el lemnaj winh."
        },
        {
            "number": "4",
            "text": "Ix yalanxi Jehová t'a winh: --Yam snhe nok' chan chi', xchi. Ix syaman snhe nok' chi' winh, ix ochxi sk'ocochoc winh."
        },
        {
            "number": "5",
            "text": "--Yuj tas toxo ix il tik, ol yak'och heb' t'a sk'ol to ix in ch'ox in b'a t'ayach, a in ton Jehová a Diosal in, sDiosal in pax heb' he mam eyicham, aton winhaj Abraham, winhaj Isaac yet' winhaj Jacob, xchi."
        },
        {
            "number": "6",
            "text": "Ix yalanxi Jehová chi' t'a winh: --Ha tiknaik, ak'em a k'ab' t'a snhi' a k'ool, xchi. Ix yak'anem sk'ab' winh chi' t'a snhi' sk'ool, haxo ix yik'anelta sk'ab' winh chi', ayxo och yab'il lepra t'ay, toxonhej sacwequinac yilji icha k'een cheev."
        },
        {
            "number": "7",
            "text": "Ix yalanxi Jehová chi': --Ak'xiem a k'ab' chi' t'a snhi' a k'ool, xchi. Ix yak'anxiem sk'ab' winhaj Moisés chi' t'a snhi' sk'ol chi', haxo ix yik'anxik'eta sk'ab' winh chi', te wach'xo icha wal sniwanil winh smasanil."
        },
        {
            "number": "8",
            "text": "Ix yalan Jehová: --Tato max yak'och heb' anima chi' t'a sk'ol tas tzala', tato max sk'anab'ajej pax heb' yuj jun b'ab'el ch'oxnab'il tik, yuj jun schab'il ol yak'och heb' t'a sk'ool."
        },
        {
            "number": "9",
            "text": "Palta tato max yak'och heb' t'a sk'ool, max schaanpax heb' yab' yuj chab' ch'oxnab'il tik, tzik'k'eta jab'oc ha ha' t'ha ha' niwan Nilo, tza sekanem ha' t'a sat lu'um, tzanhej wal em ha' t'a sat lum chi', tz'och ha' chik'al, xchi Jehová."
        },
        {
            "number": "10",
            "text": "Ixlajwi chi', ix yalan winhaj Moisés chi' t'a Jehová icha tik: --Ay, ach Mamin Vajalil. Comonoc manhoc in tzin a checb'ati, yujto yelxo wal max yal-laj in loloni, manhocto tzalan t'ayin tik swalani, palta toxonton in k'olb'al, tewelnhej syal in loloni, xchi winh."
        },
        {
            "number": "11",
            "text": "Ix tak'wi Jehová chi': --¿Mach yuj syal slolon heb' anima tza na'a? ¿Tom manh wujoc slolon heb'? Anhejtona' in swak' chacanhb'oc heb' yet' heb' max yal sloloni yet' heb' max yal yilani. Ha in swak' yil heb' wach' yilani."
        },
        {
            "number": "12",
            "text": "Yuj chi, ixic, ol in ochnhej ed'oc ayic ol ach lolonoc. Anheja' in ol wal tas ol ala', xchi Jehová chi'."
        },
        {
            "number": "13",
            "text": "Ix tak'wixi winhaj Moisés chi', ix yalan winh: --Ay Mamin Vajalil, comonoc manhoc in tzin a checb'ati. Wach' tza say junokxo mach, xchi winh."
        },
        {
            "number": "14",
            "text": "Ix cot yowal Jehová t'a winh ix yalani: --Ha t'a Egipto chi', ata' ayek' winh uk'tac aj Aarón, yinhtilal winhaj Leví. Vojtak to b'ekan sk'ool winh sloloni. Ol cot winh ach scha'a. Ol te tzalaj winh ayic ol ach yilani."
        },
        {
            "number": "15",
            "text": "Ha ach ol ach lolon t'a winh. Ol alani tas ol yutoc winh sloloni. Ha inxo ol wal t'ayex ayic wan he lolon chi', ol wak'an he nael masanil tas ol he k'ulej."
        },
        {
            "number": "16",
            "text": "Ha ach tzach lolon t'a winhaj Aarón chi' in k'exuloc, haxo winh ol lolon t'a heb' chonhab' a k'exuloc."
        },
        {
            "number": "17",
            "text": "Ik'b'at te' a k'ococh chi', yujto a te' ol ak'lab'ej ayic ol a ch'oxan juntzanh ch'oxnab'il ix wal t'ayach."
        },
        {
            "number": "18",
            "text": "Ix meltzaj winhaj Moisés t'a spat winh snhi', aton winhaj Jetro, ix yalan winh: --Ol in meltzaj t'a Egipto yic sb'at wilan heb' ayto wuj in b'a yet'oc, yic swila' tato pitzanto heb', xchi winh. --Ixic, tzil wal a b'ha t'a yoltac b'e, xchi winhaj Jetro chi'."
        },
        {
            "number": "19",
            "text": "Ayic aytoek' winhaj Moisés t'a yol yic Madián chi', ix yalanxi Jehová t'a winh: --Ixic t'a Egipto, manh ach xiv a b'ati, yujto chamnacxo heb' snib'ej ach smilanchamoc, xchi."
        },
        {
            "number": "20",
            "text": "Ix yik'anb'at ix yetb'eyum winhaj Moisés yet' heb' yuninal, ix yak'ank'e heb' winh t'a yib'anh nok' b'uru, ix b'at heb' t'a Egipto chi'. Yed'nac te' sk'ococh winh, aton te' ix yal Dios to ol och yopisio yuj winh."
        },
        {
            "number": "21",
            "text": "Ix yalan Jehová t'a winh: --Ayic ol ach k'och t'a Egipto chi', naannhej uuj to ol a ch'ox juntzanh ch'oxnab'il te satub'tac t'a yichanh winh rey, aton juntzanh ix wak' a k'ulej. Palta a in ol wak' pitb'oquel spensar winh, yuj chi' manh ol ex schael-laj winh."
        },
        {
            "number": "22",
            "text": "Slajwi chi', ol alan t'a winh: Icha tik yalan Jehová: Ha jun chonhab' Israel tik, icha wal to sb'ab'el wuninal yaji."
        },
        {
            "number": "23",
            "text": "Toxo ix wal t'ayach to tza chab'at heb' wuninal tik yic tz'och heb' ejmelal t'ayin. Palta toxonton malaj a gana tzactejeli, yuj chi' ol in milcham winh a b'ab'el unin, xchi Jehová, xa chi."
        },
        {
            "number": "24",
            "text": "Ixlajwi chi', ix b'at winhaj Moisés t'a Egipto chi'. Ha t'a yoltac b'e b'aj d'inhan sway winh yet' heb' ajun yet'oc, ata' ix sch'ox sb'a Jehová t'a winh, ijan ix miljicham winh yuj."
        },
        {
            "number": "25",
            "text": "Elanhchamel ix yik'cot jun cuchilub' ix Séfora, nab'a comon k'een, ix spolanel stz'umal sjolom swinaquil winh yune' ix, ix sjulanoch ix t'a yoc winhaj Moisés chi', ix yalan ix: Yujto wetb'eyum ach, yuj chi' lokan in t'a jun chik' tz'el tik, xchi ix."
        },
        {
            "number": "26",
            "text": "Ixlajwi chi' majxo miljichamlaj winh yuj Jehová."
        },
        {
            "number": "27",
            "text": "Ix yalan Jehová t'a winhaj Aarón: --Ixic b'at a cha winh uk'tac aj Moisés t'a tzinan lu'um, xchi t'a winh. Yuj chi' ix cot winhaj Aarón scha winhaj Moisés chi' t'a jun witz b'aj ix sch'ox sb'ha Dios. Axo yic ix schalan sb'a heb' winh, ix yak'lan stzatzil sk'ol heb' winh, ix stz'ub'lanelta sti' heb' winh."
        },
        {
            "number": "28",
            "text": "Ixlajwi chi', ix och ijan winhaj Moisés yalan t'a winhaj Aarón chi' masanil tas ix schec Jehová yala' yet' juntzanh ch'oxnab'il ix checchaj sch'ox winh."
        },
        {
            "number": "29",
            "text": "Ix b'at heb' winh schawanhil, ix smolb'an heb' yichamtac winaquil chonhab' Israel heb' winh t'a Egipto chi'."
        },
        {
            "number": "30",
            "text": "Ixlajwi chi', ix och ijan winhaj Aarón yalan t'a heb' smasanil tas ix yal Jehová t'a winhaj Moisés chi', ix sch'oxanpax juntzanh ch'oxnab'il winh yil heb' chonhab' chi'."
        },
        {
            "number": "31",
            "text": "Yuj chi', ix yak'och heb' t'a sk'ool tas ix yal heb' winh. Ayic ix yab'an heb' to ix iljicot heb' yuj Jehová, yujto te ilb'ajk'ol tz'utaj heb', yuj chi' ix em nhojan heb' ejmelal t'a yichanh Jehová."
        }
    ]
}