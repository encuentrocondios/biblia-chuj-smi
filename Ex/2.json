{
    "chapter": "2",
    "verses": [
        {
            "number": "1",
            "text": "A d'a jun tiempoal chi', ay jun vinh vinac d'a scal eb' yinhtilal vinhaj Leví, ix yik' jun ix ix vinh, anheja' yinhtilal pax ix vinhaj Leví chi'. Ay chavanh yune' eb'."
        },
        {
            "number": "2",
            "text": "Ix alji junxo svinac unin ix, ix yilan ix to te vach' yilji, oxe' ujal ix sk'ub'ejel ix."
        },
        {
            "number": "3",
            "text": "Axo yic majxo yal-laj sk'ub'anel jun nene' unin chi' ix jun, ix yik'ancot jun xuuc ix, ix yak'anoch juntzanh asfalto ix d'ay icha tzataj yic snub'laj sb'a, yic vach' max ochlaj a' d'a yool. Ix lajvi chi' ix yak'anem vinh nene' unin chi' ix d'a yool, ix b'at yak'ancan ix d'a scal juntzanh te te' icha te' aj d'a sti' a' nivan Nilo."
        },
        {
            "number": "4",
            "text": "Axo jun ix yanab' vinh unin chi', najatto ix can ix yic syilb'at ix tas ol aj vinh."
        },
        {
            "number": "5",
            "text": "Axo ix aji, ix k'och ix yisil vinh rey sb'ic sb'a d'a sti' a' chi'. Yacb'an van sb'eyek' eb' ix schecab' ix d'a stitac a' chi', ix yilanb'at ix d'a scal juntzanh te' icha te' aj chi' to ayek' jun te' xuuc ta', ix schecanb'at jun ix schecab' ix yic b'at yik'ancot jun xuuc chi'."
        },
        {
            "number": "6",
            "text": "Ayic ix sjacan te' ix, ix yilan ix to nene' unin jun ayem d'a yool, van yoq'ui, yuj chi' ix ok' sk'ol ix d'ay, ix yalan ix: --Yic am eb' ix hebrea jun unin tic, xchi ix."
        },
        {
            "number": "7",
            "text": "Axo ix yanab' vinh unin chi', ix k'och ix d'a ix yisil vinh rey chi', ix yalan ix: --¿Ma max yal a k'ol b'at vavtej junoc ix hebrea yic vach' syak' chunoc jun nene' unin tic ix d'ayach? xchi ix."
        },
        {
            "number": "8",
            "text": "--Ixic, avtej junoc ix, xchi ix d'a ix unin chi'. Yuj chi' ix b'at ix yal d'a ix snun. Axo ix ja ix nunab'il chi', ix yalan ix yisil vinh rey chi' icha tic:"
        },
        {
            "number": "9",
            "text": "--Ik'b'at jun nene' unin tic, tzilan q'uib'oc, ol ach in tupu', xchi ix. Ix yik'anb'at vinh nene' unin chi' ix snun chi', ix sq'uib'tzitan vinh ix."
        },
        {
            "number": "10",
            "text": "Axo yic vach'tacxo vinh, ix b'at ak'jican vinh yuj ix snun chi' d'a ix yisil vinh rey chi'. Axo ix yisil vinh rey chi', icha val yune' ix ix yutej vinh. Moisés ix yak' ix sb'ioc. Ix yalan ix icha tic: --Yujto a d'a yol a a' ix vik'q'ueta jun unin tic, yuj chi' Moisés ol sb'iej, xchi ix."
        },
        {
            "number": "11",
            "text": "Ayic tek'anxo vinhaj Moisés chi', ix b'at vinh yil eb' yetisraelal chi', ix yilan vinh to te ya munlajel b'aj ayoch eb'. Van smak'jipax jun vinh yetchonhab' vinh yuj jun vinh aj Egipto ix yilan vinh."
        },
        {
            "number": "12",
            "text": "Ix ek' q'ueleloc vinh, malaj mach van yilani. Yuj chi' ix smak'cham jun vinh aj Egipto chi' vinh, ix smucancanem vinh d'a scal q'uen arena."
        },
        {
            "number": "13",
            "text": "Axo d'a junxo k'u ix b'atxi vinh yil eb' yetchonhab' chi', axo ix yilan vinh van yak'an oval chavanh eb' vinh yetchonhab' vinh chi'. Ix sk'anb'an vinh d'a vinh ix mak'vaj chi': --¿Tas yuj tza mak' vinh etchonhab' tic? xchi vinh."
        },
        {
            "number": "14",
            "text": "Ix tak'vi vinh chi': --¿Mach ix ach ak'anoch yajalil, ma juezal d'a co cal tic? ¿Mato tza nib'ej tzin a mak'cham icha utej vinh aj Egipto evi? xchi vinh. Ayic ix yab'an vinh tas ix yal vinh chi', ix xiv vinh, yujto ix nachajel yuj vinh to ix el specal to ix smak'cham vinh aj Egipto chi' vinh."
        },
        {
            "number": "15",
            "text": "A ix yab'an specal jun chi' vinh rey, ix yak'anb'at sayumal vinhaj Moisés chi' vinh yic smiljicham vinh. Yuj chi' ix b'at vinhaj Moisés chi' elelal d'a yol yic Madián. Ayic ix k'och vinh d'a sti' jun a' uk'b'ila', ix em k'ojan vinh ta'."
        },
        {
            "number": "16",
            "text": "Ay jun vinh sacerdote scuchan Reuel cajan d'a jun lugar chi', ay ucvanh yisil vinh. Ix xid'ek' eb' ix d'a a' uk'b'ila' chi', yic syak'an b'ud'joc te' jucub' eb' ix yic syuk' a' nok' scalnel vinh smam eb' ix chi'."
        },
        {
            "number": "17",
            "text": "Ix javi juntzanh eb' vinh tanhvum calnel, ix spechanel eb' ix eb' vinh ta'. Ix yilan vinhaj Moisés, ix q'ue jucnaj vinh, ix b'at vinh scol eb' ix, ix yak'an a' vinh yuk' nok' scalnel eb' ix chi'."
        },
        {
            "number": "18",
            "text": "Ayic ix k'ochxi eb' ix d'a vinh smam chi', aton vinhaj Reuel, ix sk'anb'an vinh d'a eb' ix: --¿Tas yuj ix pet ex jax ticnaic? xchi vinh."
        },
        {
            "number": "19",
            "text": "Axo ix tak'vi eb' ix: --Ay jun vinh aj Egipto ix onh colan d'a eb' vinh tanhvum calnel, ix yik'anq'ueta a' vinh yuk' nok' co calnel tic, xchi eb' ix."
        },
        {
            "number": "20",
            "text": "--¿B'ajtil ix can vinh eyuuj? ¿Tas yuj maj eyik'cot vinh d'a tic? Ixiquec elanhchamel eyavtejcot vinh yic ol va vinh, xchi vinh mamab'il chi'."
        },
        {
            "number": "21",
            "text": "Icha chi' ix aj sk'ochcan vinhaj Moisés d'a spat vinhaj Jetro chi'. Ayic ix ek'b'at jab'oc tiempo, ix yak'an jun yisil vinh yetb'eyumoc vinhaj Moisés chi', aton ix Séfora."
        },
        {
            "number": "22",
            "text": "Ix alji jun yune' ix, Gersón ix yak' vinhaj Moisés chi' sb'iej, ix yalan vinh: Ch'oc chonhab'il vaj d'a jun lugar tic, xchi vinh."
        },
        {
            "number": "23",
            "text": "Ayic ayxo tiempo yajek' vinh d'a Madián chi', ix cham vinh sreyal Egipto. Palta axo eb' israel anheja' yab'an syail eb' yujto checab' yaj eb' ta'. Ichato chi' b'ian, ix ab'ji scusk'olal eb' yed' syaelal yuj Dios."
        },
        {
            "number": "24",
            "text": "Ix ab'ji yok' eb' yuuj, ix snaancot strato yed' vinhaj Abraham, vinhaj Isaac yed' vinhaj Jacob."
        },
        {
            "number": "25",
            "text": "Yuj chi' ix ilji syaelal eb' yuj Dios, ix ok' sk'ol d'a eb'."
        }
    ]
}