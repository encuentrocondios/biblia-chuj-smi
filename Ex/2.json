{
    "chapter": "2",
    "verses": [
        {
            "number": "1",
            "text": "Ha t'a jun pekti’ chi', ay jun winh winak t'a skal heb' yinhtilal winhaj Leví, ix yik' jun ix ix winh, anheja' yinhtilal pax ix winhaj Leví chi'. Ay chawanh yune' heb'."
        },
        {
            "number": "2",
            "text": "Ix alji junxo swinac unin ix, ix yilan ix to te wach' yilji, oxe' ujal ix sk'ub'ejel ix."
        },
        {
            "number": "3",
            "text": "Axo yic majxo yal-laj sk'ub'anel jun nene' unin chi' ix jun, ix yik'ancot jun xuuc ix, ix yak'anoch juntzanh asfalto ix t'ay icha tzataj yic snub'laj sb'a, yic wach' max ochlaj ha' t'a yool. Ixlajwi chi' ix yak'anem winh nene' unin chi' ix t'a yool, ix b'at yak'ankan ix t'a skal juntzanh te te' icha te' aj t'a sti' ha' niwan Nilo."
        },
        {
            "number": "4",
            "text": "Axo jun ix yanab' winh unin chi', najatto ix kan ix yic syilb'at ix tas ol aj winh."
        },
        {
            "number": "5",
            "text": "Axo ix aji, ix k'och ix yisil winh rey sb'ic sb'ha t'a sti' ha' chi'. Yacb'an wan sb'eyek' heb' ix schekab' ix t'a stitac ha' chi', ix yilanb'at ix t'a skal juntzanh te' icha te' aj chi' to ayek' jun te' xuuc ta', ix schekanb'at jun ix schekab' ix yic b'at yik'ancot jun xuuc chi'."
        },
        {
            "number": "6",
            "text": "Ayic ix sjakan te' ix, ix yilan ix to nene' unin jun ayem t'a yool, wan yoq'ui, yuj chi' ix ok' sk'ol ix t'ay, ix yalan ix: --Yic am heb' ix hebrea jun unin tik, xchi ix."
        },
        {
            "number": "7",
            "text": "Axo ix yanab' winh unin chi', ix k'och ix t'a ix yisil winh rey chi', ix yalan ix: --¿Ma max yal a k'ol b'at wavtej junok ix hebrea yic wach' syak' chunoc jun nene' unin tik ix t'ayach? xchi ix."
        },
        {
            "number": "8",
            "text": "--Ixic, avtej junok ix, xchi ix t'a ix unin chi'. Yuj chi' ix b'at ix yal t'a ix snun. Axo ix ja ix nunab'il chi', ix yalan ix yisil winh rey chi' icha tik:"
        },
        {
            "number": "9",
            "text": "--Ik'b'at jun nene' unin tik, tzilan q'uib'oc, ol ach in tupu', xchi ix. Ix yik'anb'at winh nene' unin chi' ix snun chi', ix sq'uib'tzitan winh ix."
        },
        {
            "number": "10",
            "text": "Axo yic wach'tacxo winh, ix b'at ak'jikan winh yuj ix snun chi' t'a ix yisil winh rey chi'. Axo ix yisil winh rey chi', icha wal yune' ix ix yutej winh. Moisés ix yak' ix sb'ioc. Ix yalan ix icha tik: --Yujto ha t'a yol ha ha' ix wik'k'eta jun unin tik, yuj chi' Moisés ol sb'iej, xchi ix."
        },
        {
            "number": "11",
            "text": "Ayic tek'anxo winhaj Moisés chi', ix b'at winh yil heb' yetisraelal chi', ix yilan winh to te ya munlajel b'aj ayoch heb'. Van smak'jipax jun winh yetchonhab' winh yuj jun winh aj Egipto ix yilan winh."
        },
        {
            "number": "12",
            "text": "Ix ek' k'eleloc winh, malaj mach wan yilani. Yuj chi' ix smak'cham jun winh aj Egipto chi' winh, ix smukankanem winh t'a skal k'een arena."
        },
        {
            "number": "13",
            "text": "Axo t'a junxo k'u ix b'atxi winh yil heb' yetchonhab' chi', haxo ix yilan winh wan yak'an owal chawanh heb' winh yetchonhab' winh chi'. Ix sk'anb'an winh t'a winh ix mak'waj chi': --¿Tas yuj tza mak' winh etchonhab' tik? xchi winh."
        },
        {
            "number": "14",
            "text": "Ix tak'wi winh chi': --¿Mach ix ach ak'anoch yajalil, ma juezal t'a ko kal tik? ¿Mato tza nib'ej tzin a mak'cham icha utej winh aj Egipto ewi? xchi winh. Ayic ix yab'an winh tas ix yal winh chi', ix xiv winh, yujto ix nachajel yuj winh to ix el spekal to ix smak'cham winh aj Egipto chi' winh."
        },
        {
            "number": "15",
            "text": "Ha ix yab'an spekal jun chi' winh rey, ix yak'anb'at sayumal winhaj Moisés chi' winh yic smiljicham winh. Yuj chi' ix b'at winhaj Moisés chi' elelal t'a yol yic Madián. Ayic ix k'och winh t'a sti' jun ha' uk'b'ila', ix em k'ojan winh ta'."
        },
        {
            "number": "16",
            "text": "Ay jun winh sacerdote skuchan Reuel kajan t'a jun lugar chi', ay ucwanh yisil winh. Ix xid'ek' heb' ix t'ha ha' uk'b'ila' chi', yic syak'an b'ud'joc te' jucub' heb' ix yic syuk' ha' nok' skalnel winh smam heb' ix chi'."
        },
        {
            "number": "17",
            "text": "Ix jawi juntzanh heb' winh tanhwum kalnel, ix spechanel heb' ix heb' winh ta'. Ix yilan winhaj Moisés, ix k'e jucnaj winh, ix b'at winh scol heb' ix, ix yak'an ha' winh yuk' nok' skalnel heb' ix chi'."
        },
        {
            "number": "18",
            "text": "Ayic ix k'ochxi heb' ix t'a winh smam chi', aton winhaj Reuel, ix sk'anb'an winh t'a heb' ix: --¿Tas yuj ix pet ex jax tiknaik? xchi winh."
        },
        {
            "number": "19",
            "text": "Axo ix tak'wi heb' ix: --Ay jun winh aj Egipto ix onh colan t'a heb' winh tanhwum kalnel, ix yik'ank'eta ha' winh yuk' nok' ko kalnel tik, xchi heb' ix."
        },
        {
            "number": "20",
            "text": "--¿B'ajtil ix kan winh eyuuj? ¿Tas yuj maj eyik'cot winh t'a tik? Ixiquec elanhchamel eyavtejcot winh yic ol wa winh, xchi winh mamab'il chi'."
        },
        {
            "number": "21",
            "text": "Icha chi' ix aj sk'ochkan winhaj Moisés t'a spat winhaj Jetro chi'. Ayic ix ek'b'at jab'oc tiempo, ix yak'an jun yisil winh yetb'eyumoc winhaj Moisés chi', aton ix Séfora."
        },
        {
            "number": "22",
            "text": "Ix alji jun yune' ix, Gersón ix yak' winhaj Moisés chi' sb'iej, ix yalan winh: Ch'oc chonhab'il waj t'a jun lugar tik, xchi winh."
        },
        {
            "number": "23",
            "text": "Ayic ayxo tiempo yajek' winh t'a Madián chi', ix cham winh sreyal Egipto. Palta haxo heb' israel anheja' yab'an syail heb' yujto chekab' yaj heb' ta'. Ichato chi' b'ian, ix ab'ji scusk'olal heb' yet' syaelal yuj Dios."
        },
        {
            "number": "24",
            "text": "Ix ab'ji yok' heb' yuj, ix snaancot strato yet' winhaj Abraham, winhaj Isaac yet' winhaj Jacob."
        },
        {
            "number": "25",
            "text": "Yuj chi' ix ilji syaelal heb' yuj Dios, ix ok' sk'ol t'a heb'."
        }
    ]
}