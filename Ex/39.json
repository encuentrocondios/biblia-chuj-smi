{
    "chapter": "39",
    "verses": [
        {
            "number": "1",
            "text": "Ha spichul eb' vinh sacerdote sk'an t'a yopisio t'a scajnub' Dios, jalb'il t'a lana ch'al k'ik'mutz'inac, t'a ch'al yaxmaquinac yet' t'a chac ch'al. Ix b'opax spichul vinhaj Aarón yicnhej yopisio yaji, icha val ix aj yalan Jehová t'a vinhaj Moisés."
        },
        {
            "number": "2",
            "text": "Ayic ix b'o schaleca vinhaj Aarón chi', ix och oro ch'al t'ay, lana ch'al k'ik'mutz'inac, yaxmaquinac, chacchac yet' anh lino ch'al b'ayb'il."
        },
        {
            "number": "3",
            "text": "Ix sten q'uen oro eb', te jay ix aji. Ixlajwi chi' ix scotac polan q'uen eb', icha anh ch'al ix aj q'ueen yic syal sjalanb'at eb' t'a skal juntzanhxo ch'al chi', aton sb'oji yuj eb' wach' sb'oani."
        },
        {
            "number": "4",
            "text": "Ix sb'oan k'apac tzek' b'ak'an eb' t'a sjolom sjenhjab' jun chaleca chi', yic schalaj sb'a k'apac yichanh yet' k'apac spatic."
        },
        {
            "number": "5",
            "text": "Ix sb'oanoch jun tzek'ul eb' t'a jun chaleca chi', anhejpaxa' ix och oro ch'al t'ay, lana ch'al k'ik'mutz'inac, yaxmaquinac yet' chacchac yet' pax anh lino ch'al b'ayb'il, icha val ix aj yalan Jehová t'a vinhaj Moisés."
        },
        {
            "number": "6",
            "text": "Ix yak'anoch q'uen cornalina eb' t'a syamnub'al nab'a oro. Ayoch sb'i eb' yuninal vinhaj Israel t'a q'ueen, icha yajoch sletrail junok sello."
        },
        {
            "number": "7",
            "text": "Ix yak'anoch q'uen vinhaj Bezaleel t'a sjolom sjenhjab' jun chaleca chi', yic snajicot eb' yuninal vinhaj Israel chi', icha ix aj yalan Jehová t'a vinhaj Moisés."
        },
        {
            "number": "8",
            "text": "Axo pax k'apac smacul snhi' sk'ol vinh, ix b'ojioch stz'ib'ul yuj junok jelan sb'oani, icha yic k'apac chaleca: Ayoch oro ch'al t'ay yet' lana ch'al k'ik'mutz'inac, yaxmaquinac, chacchac yet' pax lino ch'al b'ayb'il."
        },
        {
            "number": "9",
            "text": "Cha pacanh ix aji, lajannhej ix aj stitac schanhil ayic pacb'ilxo. 22 centímetro junjun stitac chi'."
        },
        {
            "number": "10",
            "text": "Ha jun chi', chanh tzol ix aj yoch q'uen q'ueen te wach' yilji t'ay. Ha t'a jun b'ab'el tzol, ayoch q'uen rubí, q'uen crisólito yet' q'uen esmeralda."
        },
        {
            "number": "11",
            "text": "Axo t'a schab'il tzol, ayoch q'uen granate, q'uen zafiro yet' q'uen jade."
        },
        {
            "number": "12",
            "text": "Axo t'a yoxil tzol, ayoch q'uen jacinto, q'uen ágata yet' q'uen amatista."
        },
        {
            "number": "13",
            "text": "Axo t'a schanhil tzol, ayoch q'uen topacio, q'uen cornalina yet' q'uen jaspe. Axo q'uen oro ayoch syamlab'iloc juntzanh q'ueen chi'."
        },
        {
            "number": "14",
            "text": "Lajchave' q'ueen, aton lajchave' sb'i eb' yuninal vinhaj Israel. Junjun sb'i eb' lajchavanh chi' ayoch t'a q'ueen, icha yajoch sletrail junok sello."
        },
        {
            "number": "15",
            "text": "Ha t'a k'apac smacul snhi' sk'ol chi' ix b'ojioch juntzanh cadena nab'a oro pach'uch'ab'il."
        },
        {
            "number": "16",
            "text": "Ix b'ojipax chab' syamlab'il t'a q'uen oro yet' chab' argolla nab'a oro. Ix och chab' argolla chi' t'a chab' schiquin k'apac smacul snhi' sk'ol chi' t'a yib'anh."
        },
        {
            "number": "17",
            "text": "Ix ochpax chab' cadena oro t'a chab' argolla chi'."
        },
        {
            "number": "18",
            "text": "Ha snhi' chab' cadena chi' ix och t'a chab' syamlab'il nab'a oro, ix och t'a chab' sjolom sjenhjab' k'apac chaleca t'a yichanh."
        },
        {
            "number": "19",
            "text": "Ix b'opax chab'xo argolla nab'a oro, ix och t'a yol chab' schiquin k'apac smacul snhi' sk'ol chi' t'a yalanh, junnhej ix aj yet' k'apac chaleca."
        },
        {
            "number": "20",
            "text": "Ix b'oji chab'xo argolla nab'a oro, ix och t'a snhitac k'apac tzek' t'a sjolom sjenhjab' k'apac chaleca, tz'emk'och t'a yichanh. Junnhej ix kan yet' b'aj tz'emk'och stz'isul yet' t'a yib'anhq'ueta b'aj tzek' stzek'ul k'apac chaleca chi'."
        },
        {
            "number": "21",
            "text": "Ixlajwi chi', junxonhej ix ajem q'uen argolla ayoch t'a k'apac yet' q'uen ayoch t'a k'apac smacul snhi' sk'ol chi'. Ix tzek'chaj syam sb'a q'uen t'a lana ch'al k'ik'mutz'inac, yic wach' a k'apac smacul snhi' sk'ol chi' skan t'a yib'anhq'ue jun tzek'ul ayoch t'a k'apac chaleca chi', yic wach' max yactej sb'a k'apac. Ix b'o icha ix aj yalan Jehová t'a vinhaj Moisés."
        },
        {
            "number": "22",
            "text": "Ha jun k'apac pichul jucan ayoch t'a yol k'apac chaleca chi', ix jalchaj b'o k'apac yet' ch'al k'ik'mutz'inac."
        },
        {
            "number": "23",
            "text": "Ix kan yolanil sjaj k'apac t'a snanhal, ix och stz'ulil sti' t'a sjaj chi' yic max nhik'chaji."
        },
        {
            "number": "24",
            "text": "Ix och yelvanub' k'apac t'a stitac t'a yoctac, icha yechel sat te' granado, ix b'oji yet' lana ch'al k'ik'mutz'inac, yaxmaquinac, chacchac yet' pax lino ch'al b'ayb'il."
        },
        {
            "number": "25",
            "text": "Ix b'ochajpax yunetac campana, nab'a oro ix aji. Ix och t'a skal yechel sat te' granado ayoch t'a yoctac k'apac pichul chi',"
        },
        {
            "number": "26",
            "text": "syalelk'ochi, jun yechel sat te' granado chi', jun yune' campana, t'a stzolal ix ajochi, icha ix aj yalan Jehová t'a vinhaj Moisés. Aton k'apac pichul jucan chi' sk'an vinhaj Aarón ayic tz'och vinh t'a yopisio."
        },
        {
            "number": "27",
            "text": "Ha k'apac spichul vinhaj Aarón yelxo val te jucan k'apac yet' k'apac yic eb' yuninal vinh, nab'a lino ch'al jalb'il yuj junok jalum k'apac, a ix och t'ay."
        },
        {
            "number": "28",
            "text": "Anheja' ix b'ojipax k'apac k'ox sb'ak'chaji yet' pax juntzanhxo sk'oxal yet' k'apac yolvex. Lino ch'al b'ayb'il ix och t'a juntzanh chi' smasanil."
        },
        {
            "number": "29",
            "text": "Anheja' t'a jun tzek'ul, lino ch'al b'ayb'il ix och t'ay, ix b'ojioch yelvanub' yuj junok jelan sb'oani. D'a anh lana ch'al k'ik'mutz'inac, yaxmaquinac yet' chacchac ix b'ojioch yelvanub' chi', icha val ix aj yalan Jehová t'a vinhaj Moisés."
        },
        {
            "number": "30",
            "text": "Ix sb'oanpax jun yelvanub' nab'a oro eb', sch'oxnab'il yopisio t'a sat sacerdoteal, ix och juntzanh lolonel tik t'ay icha sello: Yicnhej Jehová yaji, xchi."
        },
        {
            "number": "31",
            "text": "Ixlajwi chi', ix och jun lana ch'al k'ik'mutz'inac t'ay, yic syal stzek'jioch jun yelvanub' chi' t'a snanhal sat k'apac k'ox sb'ak'chajochi, icha val ix aj yalan Jehová t'a vinhaj Moisés."
        },
        {
            "number": "32",
            "text": "Icha chi' ix aj sb'ochajq'ue scajnub' Dios b'aj sch'ox sb'a. Icha val ix aj yalan Jehová t'a vinhaj Moisés chi', icha val chi' ix aj sb'oan eb' israel chi'."
        },
        {
            "number": "33",
            "text": "Masanil syamk'ab'il scajnub' Dios ix yik'cot eb' t'a vinhaj Moisés chi', aton tik: Syamnub'al, smarcoal, sreglail, yoyal yet' pax sb'achlab'il yich."
        },
        {
            "number": "34",
            "text": "k'apac k'apac tz'och t'a yib'anh, nok' tz'umal calnel uk'nac t'a chacchac, nok' tz'uum te lab'ab'i yet' pax jun k'apac cortina tz'och smaculoc te' scaxail trato."
        },
        {
            "number": "35",
            "text": "Ix yik'anpaxcot te' caxa chi' eb' yet' te' regla tz'och sb'achlab'iloc yet' smacul b'aj tz'ak'ji tup mul,"
        },
        {
            "number": "36",
            "text": "te' mexa yet' syamk'ab'il yet' ixim pan tz'och t'a yichanh Jehová."
        },
        {
            "number": "37",
            "text": "Ix yik'anpaxcot jun sb'achnub' candil nab'a oro eb' yet' pax candil ayoch t'a yib'anh t'a stzolal yet' masanil syamk'ab'il yet' aceite yic tz'och sk'ak'al candil chi'."
        },
        {
            "number": "38",
            "text": "Ix yik'anpaxcot jun altar nab'a oro eb' yet' pax aceite sk'anchaji ayic sik'chajel junok mach, ma junok tas tz'ochcan yicoc Dios yet' incienso suk'uq'ui sjab', jun k'apac cortina yic smacul sti' mantiado,"
        },
        {
            "number": "39",
            "text": "jun altar bronce yet' smallail to bronce paxi, sreglail tz'och sb'achlab'iloc, syamk'ab'il, jun palangana yet' pax sb'achnub' yich."
        },
        {
            "number": "40",
            "text": "Ix yik'anpaxcot k'apac cortina eb', aton k'apac tz'och t'a spatictac amak' yet' yoyal yet' pax sb'achnub' yich, k'apac cortina tz'och t'a sti' amak' yet' pax sch'anhal, yestacail t'a spatictac amak' chi' yet' masanil yamk'ab' sk'anchaj t'a scajnub' Jehová b'aj sch'ox sb'a."
        },
        {
            "number": "41",
            "text": "Ix yik'anpaxcot k'apac pichul eb', aton k'apac sk'an eb' sacerdote t'a yopisio t'a yol scajnub' Dios, aton pichul yic yopisio vinhaj sacerdote Aarón yet' spichul eb' yuninal vinh syak'och t'a yopisio chi'."
        },
        {
            "number": "42",
            "text": "Masanil ix sb'o eb' israel icha val ix aj yalan Jehová t'a vinhaj Moisés."
        },
        {
            "number": "43",
            "text": "Ayic ix yilan vinhaj Moisés chi' to icha chi' ix aj sb'oel yuj eb', ix yalan wach' lolonel vinh t'a yib'anh eb'."
        }
    ]
}