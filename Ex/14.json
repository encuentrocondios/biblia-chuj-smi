{
    "chapter": "14",
    "verses": [
        {
            "number": "1",
            "text": "Ix yalan Jehová t'a winhaj Moisés:"
        },
        {
            "number": "2",
            "text": "Al t'a heb' etchonhab' tik to smeltzaj jab'oc heb' t'a spatic, sk'och heb' t'a Pi-hahirot, t'a skal Migdol yet' ha' mar, t'a yichanh Baal-zefón. Ha t'a slak'anil sti' ha' mar chi' tze b'o he campamento."
        },
        {
            "number": "3",
            "text": "Ol snaan winh sreyal Egipto icha tik: Ha heb' israel manh yojtakoc heb' b'ajtil sb'ati, ix b'atkan makan heb' t'a taquinh lu'um, xcham winh."
        },
        {
            "number": "4",
            "text": "Yuj chi', ol wak'xi pitb'oquel spensar winh, ol tzak'laj winh t'a he patic. Yuj tas ol wutoc winh rey yet' heb' soldado chi', ol checlajoc to te' niwan welk'ochi. Ol yojtaquejpaxel heb' anima t'a Egipto chi' to a in Jehová in tik, a innhej Dios in, xchi Jehová t'a winhaj Moisés chi'. Yuj chi' ix meltzaj jab'oc heb' israel t'a spatic."
        },
        {
            "number": "5",
            "text": "Axo ix k'och spekal t'a winh rey to toxo ix el heb' israel chi', ix snaanxi sb'a sk'ol winh yet' heb' ay yopisio yet'oc, ix yalan heb': Manhxo jantacoc ko quistalil, yuj chi' ix ko chab'at heb' israel kak'umal serwil, xchi heb'."
        },
        {
            "number": "6",
            "text": "Yuj chi' t'a elanhchamel ix schec winh rey chi' to sb'ochaj skarruaje winh yic owal yet' heb' soldado."
        },
        {
            "number": "7",
            "text": "Masanil carruaje yic Egipto ix yik'cot winh yet' 600 carruaje wach' t'a skal juntzanh chi', ajun heb' capitán yet' junjun skarruaje."
        },
        {
            "number": "8",
            "text": "Ix pitb'i spensar winh rey chi' yuj Jehová, yuj chi' ix tzak'laj winh t'a spatic heb' israel chi'. Palta haxo heb' israel chi', ayic ix elta heb' t'a yol smacb'en Egipto chi' ix yik' wal chaanh sb'a heb'."
        },
        {
            "number": "9",
            "text": "Ix tzak'laj heb' aj Egipto t'a spatic heb' israel chi': Eb' soldado yet' nok' chej stok'an carruaje yet' jantac anima ayoch t'a yol carruaje chi'. Ijan ix yamchaj heb' yuj heb' aj Egipto chi' t'a sti' ha' mar t'a slak'anil Pi-hahirot, t'a yichanhcot Baal-zefón yujto ata' ay skampamento heb' israel chi'."
        },
        {
            "number": "10",
            "text": "Axo ix yilanb'at heb' israel to tzak'anxooch winh rey yet' heb' soldado t'a spatic heb', ix xivk'e heb', ix k'e yav heb' t'a Jehová."
        },
        {
            "number": "11",
            "text": "Ix yalan heb' t'a winhaj Moisés chi': --¿Tom malaj campusante t'a Egipto, yuj chi' ha t'a jun lum taquinh lu'um tik ix onh ik'koti yic tzonh cham t'a tik? ¿Tas wal yuj ix onh ik'elta t'a Egipto?"
        },
        {
            "number": "12",
            "text": "Ixto kal t'ayach ayic ayonhto ek' ta' to manh ik'ek' tiempo t'ayonh. B'ekan ko k'ol ko munlaj t'a heb' aj Egipto chi'. Yelxo wal wach' to t'a heb' aj Egipto chi' tzonh munlajnhej, t'a yichanh pax to t'a lum tzinan lum tik tzul onh chamoc, xchi heb'."
        },
        {
            "number": "13",
            "text": "Ix tak'wi winhaj Moisés t'a heb' anima chi': --Manh ex xiwoc, tek'b'ejec he b'a. Ol eyilnab'i tas ol yutoc Jehová skolwaj qued'oc tiknaik. Manhxa b'aj ol eyil juntzanh heb' aj Egipto tik, axonhej tiknaik tzeyil heb'."
        },
        {
            "number": "14",
            "text": "Mokab' eyak' somchaj he pensar, yujto a Jehová ol ak'an owal eyuuj, xchi winh."
        },
        {
            "number": "15",
            "text": "Ix yalan Jehová t'a winhaj Moisés chi': --¿Tas yuj tzach awaj t'ayin? Al t'a heb' etisraelal chi' to sb'eynhejb'at heb' t'a yichanh."
        },
        {
            "number": "16",
            "text": "Ha tzex k'och t'a sti' ha' mar chi', tzik'anchaanh te' a k'ococh, tzak'anb'at te' t'a yib'anh ha', ol spojan sb'ha ha', ol checlajk'e stak'inhal lu'um b'aj ol ex ek' t'a yol ha' chi'."
        },
        {
            "number": "17",
            "text": "Ol wak'an pitb'oquel spensar heb' aj Egipto chi'. Ol tzak'laj heb' t'a he patic yalani. Yuj tas ol wutoc winh rey yet' heb' soldado chi', heb' soldado yet' jantac carruaje yet' masanil chej yet'naccot winh yet' heb' anima ajun yet' heb' chi', ol checlajoc to te niwan welk'ochi."
        },
        {
            "number": "18",
            "text": "Ayic ol wak'an ganar heb' chi' smasanil, ichato wal chi' ol yojtakanel heb' anima aj Egipto to a in Jehová in tik, a innhej Dios in, xchi Jehová."
        },
        {
            "number": "19",
            "text": "Ha t'a jun rato chi', a Yángel Jehová yet' jun niwan topanh asun b'ab'el t'a yichanh heb' israel chi', ix meltzaj t'a spatic heb', ix och t'a skal heb' yet' heb' aj Egipto chi'."
        },
        {
            "number": "20",
            "text": "Yuj chi' yelxo wal k'ik'k 'inal ix aj t'a yichanh heb' aj Egipto chi', haxo pax t'a skal heb' israel chi', yelxo wal sacq'uinal smasanil. Yuj chi' maj yamchajlaj heb' israel chi' yuj heb' aj Egipto t'a jun ak'wal chi'."
        },
        {
            "number": "21",
            "text": "Ix yak'anb'at sk'ab' winhaj Moisés t'a yib'anh ha' mar chi'. Axo Jehová ix ak'ancot jun niwan ik' t'a stojolal b'aj sjawi k'u. Masanil t'a jun ak'wal chi' te ov ik', yuj chi' ix poj snanhal ha' mar yuj, ix checlaj stak'inhal lum lum t'a snanhal ha'."
        },
        {
            "number": "22",
            "text": "Te taquinh jun b'e b'aj ix ek' heb' israel t'a yol ha' mar chi'. Ha t'a skal b'aj cha makan ix aj ha' chi', ata' ix ek' heb', icha tz'alk'een ix aj yochcan waan ha' t'a stz'eytac jun b'e t'a snanhal ha' chi'."
        },
        {
            "number": "23",
            "text": "Axo heb' aj Egipto yet' skarruaje winh rey yet' masanil heb' yet'naccot skarruaje chi', ix cot heb' t'a spatic heb' israel t'a yol ha' chi', masanto t'a snanhal ha' ix ochk'och heb'."
        },
        {
            "number": "24",
            "text": "Ayic toxo sakb'i, ha t'a skal k'ak' yet' t'a skal asun ix iljiemta heb' aj Egipto chi' yuj Jehová, ix ak'ji somchajb'at heb' yuj."
        },
        {
            "number": "25",
            "text": "Ix elta sruedail skarruaje heb', maxtzac yal-laj sb'ey heb', yuj chi' ix yalan heb': --Eloconhec lemnaj t'a heb' israel tik, yujto a Jehová tz'ak'an owal qued'oc yuj heb', xchi heb'."
        },
        {
            "number": "26",
            "text": "Ix yalan Jehová t'a winhaj Moisés chi': --Ak'xib'at a k'ab' t'a yib'anh ha' mar yic syil-lajxi sb'ha ha' t'a yib'anh masanil heb' aj Egipto chi', t'a yib'anh skarruaje heb' yet' t'a yib'anh heb' ed'jinac nok' schej, yic smucchajkan yuj ha', xchi Jehová."
        },
        {
            "number": "27",
            "text": "Ix yak'anxib'at sk'ab' winhaj Moisés chi' t'a yib'anh ha' mar chi'. Ayic ix sakb'i, ix yil-lajxi sb'ha ha' ichataxon yaji. Ha ix meltzaj heb' winh aj Egipto chi' yalani, toxo pax ix yil-lajxi sb'ha ha' t'a yichanh heb', yuj chi' ix mucchajkanem heb' t'a yol ha' yuj Jehová."
        },
        {
            "number": "28",
            "text": "Icha chi' ix aj yil-lanxi sb'ha ha' ichataxon yaji. Yuj chi' a skarruaje heb' winh yet' heb' ayk'e t'a yib'anh chej yet' masanil heb' soldado winh rey ix b'at tzak'an yuj heb' israel chi', ix mucchajkan heb' t'a yol ha'. Manhxo junok ix kani."
        },
        {
            "number": "29",
            "text": "Axo pax masanil heb' israel jun, te wach'nhej ix aj yek' heb' t'a yol jun b'e taquinh t'a yol ha' chi'. Ha t'a stz'eytac jun b'e chi', icha tz'alk'een ix aj yochcan waan ha'."
        },
        {
            "number": "30",
            "text": "Aton t'a jun k'ual chi' ix colji heb' israel yuj Jehová t'a yol sk'ab' heb' aj Egipto chi'. Jantac heb' soldado aj Egipto ix cham chi', ix ilji heb' yuj heb' israel t'a sti' ha' mar chi'."
        },
        {
            "number": "31",
            "text": "Icha wal chi' ix aj yilan heb' israel jantac spoder Jehová ix sch'ox yuj satanel heb' aj Egipto chi', yuj chi' ix xiv heb', ix yak'an wal och Jehová chi' heb' yipoc sk'ool, ix yak'anpaxoch winhaj Moisés heb' t'a sk'ool to schekab' Dios yaj winh."
        }
    ]
}