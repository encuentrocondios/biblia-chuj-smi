{
    "chapter": "16",
    "verses": [
        {
            "number": "1",
            "text": "Ix lajvi chi', ix el eb' israel d'a Elim chi', ix javi eb' d'a tz'inan lum yic Sin, d'a scal Elim yed' Sinaí. A d'a jun k'u chi' nanhal schab'il ujalxo yelta eb' d'a Egipto."
        },
        {
            "number": "2",
            "text": "Ayic ayek' eb' ta', masanil eb' ix alub'tanhan d'a spatic vinhaj Moisés yed' d'a spatic vinhaj Aarón."
        },
        {
            "number": "3",
            "text": "Ix yalan eb' icha tic: --Comonoc ix el d'a sk'ol Dios to a d'a Egipto onh chamcani. Ata' tzonh em k'ojan d'a stz'ey lum chenal chib'ej, tzonh va'i, masanto tzonh te b'ud'ji. Palta a exxo tic ix onh eyik'cot d'a taquinh luum tic yic tzonh cham co masanil yuj vejel, xchi eb'."
        },
        {
            "number": "4",
            "text": "Yuj chi', ix yalan Jehová d'a vinhaj Moisés chi': --A d'a satchaanh ol vak'cot tas ol e va'a. Junjun k'u ol b'at e molanq'ue tas ol e va'a, yuj chi' ol vila' tato ol e k'anab'ajej in checnab'il, mato maay."
        },
        {
            "number": "5",
            "text": "Axo d'a svaquil k'ual, tze molancanq'ue yic chab'oc k'ual, tze b'oancan yic jun k'u chi' yed' yic yuquil k'ual, xchi Jehová."
        },
        {
            "number": "6",
            "text": "Ix yalan vinhaj Moisés yed' vinhaj Aarón chi' d'a eb' chonhab': --A d'a jun yemk'ualil tic ol eyojtaquejeli to yel a Jehová ix ex ik'anelta d'a Egipto."
        },
        {
            "number": "7",
            "text": "Axo d'a q'uinhib'alil ol eyilan stziquiquial, yujto ix yab'i tas ix eyutej e lolon d'a spatic. Palta a onh tic, ¿toc ay quelk'ochi, yuj chi' tzeyal co pecal? xchi eb' vinh."
        },
        {
            "number": "8",
            "text": "Ix yalanpax vinhaj Moisés chi': --A d'a yemk'ualil tic ol yak' nok' chib'ej Jehová e chi'a. Axo d'a junjun q'uinhib'alil, ol yak'an e vael ato syala' jantac tze va'a, yujto ix yab'i tas tzeyalub'tanhej d'a spatic. Vach'chom d'a co patic tzeyalub'tanhej eyalani, palta malaj quelk'och a onh tic. Val yel a d'a spatic Jehová tzeyalub'tanhej, xchi vinh."
        },
        {
            "number": "9",
            "text": "A d'a jun rato chi' ix yal vinhaj Moisés chi' d'a vinhaj Aarón: --Al d'a eb' smasanil to snitzcot sb'a eb' d'a yichanh Jehová, yujto ix yab'i tas ix yalub'tanhej eb', xchi vinh."
        },
        {
            "number": "10",
            "text": "A val yic van slolon vinhaj Aarón d'a eb' yetisraelal chi', ix yilanb'at eb' d'a tz'inan luum, ix sch'oxanq'ue sb'a stziquiquial Jehová d'a scal jun topanh asun."
        },
        {
            "number": "11",
            "text": "Ix yalan Jehová d'a vinhaj Moisés chi':"
        },
        {
            "number": "12",
            "text": "--Ix vab' val tas ix yal eb' israel tic d'a in patic. Yuj chi' al d'a eb' to a ticnaic d'a q'uik'b'alil, ol vak' nok' schib'ej eb', axo sq'uinhib'i q'uik'an svak' tas sva eb', masanto sb'ud'ji val sk'ol eb'. Icha chi' ol aj yojtacanel eb' to a in ton Jehová e Diosal in, xchi Jehová."
        },
        {
            "number": "13",
            "text": "A d'a jun yemk'ualil chi', ix javi nhilnaj nok' ub', ix majel b'aj ay scampamento eb' yuj nok'. Axo d'a q'uinhib'alil d'a junxo k'u, ix em yal ak'val d'a spatictac scampamento eb' chi'."
        },
        {
            "number": "14",
            "text": "Ayic ix tacji yal ak'val chi', ay juntzanh tas te cotac ix can d'a sat luum, icha q'uen cheev yilji."
        },
        {
            "number": "15",
            "text": "Manh yojtacoc juntzanh chi' eb'. Ayic ix yilanoch eb', ix yal-lan eb' d'ay junjun: ¿Tastaxlaj juntzanh tic? xchi eb'. Ix yalan vinhaj Moisés: --Aton e vael syak' Jehová tic."
        },
        {
            "number": "16",
            "text": "Aton jun checnab'il ix yak' tic: Syal e molanchaanh d'a junjun k'u, icha jantac tz'och eyuj yuj jayvanh ex d'a yol e pat. Iq'uecq'ue junjunoc echlab' yic junjun anima, xchi vinh."
        },
        {
            "number": "17",
            "text": "Ichaton chi' ix yutej eb' anima chi'. Ay mach nivan ix molanq'uei, ay pax mach quennhej."
        },
        {
            "number": "18",
            "text": "Ato a yechlab'il ix ak'chaji, maj yak' sobre d'a eb' nivan ix molanq'uei, anheja' k'ocb'il ix yab'pax d'a eb' quennhej ix molanq'uei. Junjun mach ix smolq'ue jantac sva d'a junjun k'u."
        },
        {
            "number": "19",
            "text": "Ix yalan vinhaj Moisés d'a eb': --Max yal-laj e molancan yic e q'uik'an, xchi vinh."
        },
        {
            "number": "20",
            "text": "Ay mach maj k'anab'ajanlaj tas ix yal vinh, ix smolancan jab'ocxo yic sva eb' q'uik'an yalani. A tas ix smolcan eb' chi', ix och a'ayaxoc, ix q'ue sjab' d'a junxo k'u, yuj chi' ix cot yoval vinhaj Moisés chi' d'a eb' maj k'anab'ajan chi'."
        },
        {
            "number": "21",
            "text": "Junjun q'uinhib'alil smolanq'ue eb' jantac sva d'a jun k'u chi', axo yic sja yoc k'u tz'ulaxb'ati."
        },
        {
            "number": "22",
            "text": "Axo d'a svaquil k'ual, junjunto echlab' sobreal syik'q'ue eb' yic sva junjun eb', syalelk'ochi to chab'chab' echlab' yic junjun eb'. Axo eb' ayoch yajalil d'a scal eb' anima chi', ix b'at yal eb' d'a vinhaj Moisés."
        },
        {
            "number": "23",
            "text": "Yuj chi' ix yalan vinh: --A jun chi' a Jehová ix alani, yujto a q'uik'an sk'ual ik'oj ip. A jun ik'oj ip chi' sk'ual yic tz'ik'jichaanh Jehová. Tze tz'anhcan tas stz'anhchaji yic tze va q'uik'an, tze mayancan tas smaychaji, tze sik'ancan yic e q'uik'an chi', xchi vinh."
        },
        {
            "number": "24",
            "text": "Ix sk'anab'ajan eb' anima tas ix yal vinhaj Moisés chi'. Ix sik'ancanb'at masanil tas sva eb' d'a junxo k'u. Maj ixtaxb'atoc, maj ochpax a'ayaxoc."
        },
        {
            "number": "25",
            "text": "Axo d'a junxo k'u, ix yalan vinhaj Moisés chi': --Vaec e vael can eyuj evi, yujto sk'ual ik'oj ip ticnaic, tze k'anab'ajej eyik'anchaanh Jehová. A d'a jun k'ual tic, malaj jab'oc tas tze va chi' tz'ilchaj eyuj d'a spatictac campamento tic."
        },
        {
            "number": "26",
            "text": "Yujto anhej d'a vaque' k'u d'a yol semana syal e molan tas tze va'a, axo d'a yuquil k'ual, manhxalaj tas sjavi, yujto sk'ual ik'oj ip, xchi vinh."
        },
        {
            "number": "27",
            "text": "Palta ay eb' ix b'at sayan yic d'a yuquil k'ual chi', palta malaj jab'oc tas ix ilchaj yuj eb'."
        },
        {
            "number": "28",
            "text": "Ix yalan Jehová d'a vinhaj Moisés chi': --Yelxo val max e k'anab'ajej, ¿tom ol ex ochnhej ijan e tenanek' in checnab'il yed' in k'ayb'ub'al?"
        },
        {
            "number": "29",
            "text": "Naec val sik'lab'il, a in Jehová in svala' to yovalil tze k'anab'ajej sk'ual ik'oj ip. Yuj chi' a d'a svaquil k'ual, svak' vael d'a chab' k'ual, yuj chi' a d'a jun k'ual chi', vach'nhej eyajek' d'a yol b'ajtac ayex, malaj mach sb'at munlajel, xchi d'a vinh."
        },
        {
            "number": "30",
            "text": "Ichaton chi' ix aji, ix yik'an yip eb' anima d'a yuquil k'ual chi'."
        },
        {
            "number": "31",
            "text": "Maná ix yak' eb' israel scuch juntzanh vael ix smol chi'. Sacsac yilji icha val sat anh culantro. Te chi' svaji, icha ixim k'oxox pan ayoch yalchab' d'ay."
        },
        {
            "number": "32",
            "text": "Ix lajvi chi', ix yalan vinhaj Moisés: --Ix yal Jehová d'ayin icha tic: Siq'uecb'at junoc echlab' maná, yic ol yil eb' eyuninal d'a b'aq'uinh. Ol yil e vael eb' ix vak' e va d'a lum tz'inan luum tic, ayic ix ex vik'anelta d'a Egipto, xchi Jehová, xchi vinhaj Moisés chi'."
        },
        {
            "number": "33",
            "text": "Yuj chi', ix yalan vinh d'a vinhaj Aarón: --Ik'cot junoc chen, tzak'anem junoc echlab' maná d'a yool icha yalan Jehová. Slajvi chi', tza sik'ancanb'at d'a yichanh Jehová chi', yic vach' ol yil eb' quinhtilal, xchi vinh."
        },
        {
            "number": "34",
            "text": "Icha ix yutej Jehová yalan d'a vinhaj Moisés chi', icha chi' ix yutej vinhaj Aarón, ix sik'ancanb'at vinh d'a stz'ey q'uen q'ueen b'aj tz'ib'ab'ilcan strato Jehová."
        },
        {
            "number": "35",
            "text": "D'a 40 ab'il ix sva maná eb' israel, masanto ix k'och eb' d'a lum cajnub'al d'a smojonal Canaán."
        },
        {
            "number": "36",
            "text": "A jun echlab' chi', Gomer sb'i, ay am nanhaloc yoxil litro a a' tz'em d'a yool."
        }
    ]
}