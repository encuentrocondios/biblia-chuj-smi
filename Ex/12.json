{
    "chapter": "12",
    "verses": [
        {
            "number": "1",
            "text": "Ix yalan Jehová t'a winhaj Moisés yet' t'a winhaj Aarón t'a Egipto icha tik:"
        },
        {
            "number": "2",
            "text": "Ha jun uj tik nivanocab' yelk'och t'ayex, b'ab'el uj t'a yol junjun ab'il tz'ajcani."
        },
        {
            "number": "3",
            "text": "Alec jun checnab'il tik t'a masanil eb' eyetisraelal: Ha t'a slajunhil k'ual yoch jun uj tik, junjun vinac ol yik'cot junok nok' yune' calnel, ma junok nok' yune' chiva yic schi'an yet' masanil eb' cajan yet'oc. Ha nok' nok' chi' junjun ab'il ocab' sk'inal nok', mocab'a jab'oc spaltail nok', anhej to smam nok'. Tato manh tzijtumoc anima t'a yol spat, max tzak'van eb' schi'an nok', syal yavtan winh aj pat chi' mach cajan t'a slak'anil yic skolwaj eb' schi'an nok' yet'oc, to spucchajek' nok' ato syala' jantac sb'isul anima, ma jantac schi junjun eb'."
        },
        {
            "number": "4",
            "text": "Tze sik'canel nok' masanto t'a 14 yoch jun uj tik. Tze milcham nok' t'a yemk'ualil t'a jun k'u chi'."
        },
        {
            "number": "5",
            "text": "Junjun eb' aj pat chi' sb'onhoch schiq'uil nok' t'a smarcoal spuertail spat b'aj ol chijoc nok' chi', t'a te' yib'anh yet' t'a stz'eytac te'."
        },
        {
            "number": "6",
            "text": "Ha t'a jun ak'val chi' ol schi nok' chib'ej chi' eb' anima, palta tonhej ol b'olchaj nok', ol schi anh itaj eb' k'a' yet' nok', haxo ixim pan malaj yich ayb'at ol sva eb'."
        },
        {
            "number": "7",
            "text": "Malaj jab'oc nok' tze chi t'a yaxto, mato tz'anhb'il. Masanil nok' sb'olchaji. Ha sjolom nok', yoc nok' yet' yol sk'ol nok', b'olb'ilnhej tz'aji, tze chi'ani."
        },
        {
            "number": "8",
            "text": "Manhxo eyak'kan jab'ocxo nok' t'a junxo k'u. Tato ayto nok' max lajvi eyuj jun, tze nhuscantz'a nok'."
        },
        {
            "number": "9",
            "text": "Ayic ol ex wa chi', tzek'b'ilocab' e nanhal, ayocab'och e xanhab', yamb'ilocab'q'ue e k'ococh eyuuj, t'a elanhchamel ol aj e chi'an nok'. Aton ta' tzeyak'och q'uinh, yic tzin eyik'anchaanh a in Jehová in tik, yujto ol in ek' t'a stitac e pat."
        },
        {
            "number": "10",
            "text": "Ha in Jehová in svala' to a val t'a jun ak'val chi' ol in ek' t'a yol yic Egipto smasanil, yic tzin mak'ancham masanil b'ab'el unin t'a junjun pat yet' nok' sb'ab'el yune' nok' nok'. Ol vak' checlajeloc to malaj yelk'och masanil sdiosal eb' aj Egipto chi'."
        },
        {
            "number": "11",
            "text": "Ha schiq'uil nok' nok' chi', tze b'onhoch t'a spuertail sti' e pat b'aj cajan ex ek' chi'. A' ol ch'oxanoc to ayic ol in ek' in mak'cham masanil eb' b'ab'el unin yic eb' aj Egipto chi', malaj junok ex ol ex chamoc. Ayic ol vilanoch chik' chi', b'enhej ol in ek'b'atoc."
        },
        {
            "number": "12",
            "text": "Aton val jun k'ual chi' niwan ol ajkan yelk'och t'ayex, tzeyak'anoch junok niwan q'uinh yic tzin eyik'anchaanh a in Jehová in tik. Masanil tiempo tze nacoti. Yed' eb' eyuninal ol snacot jun tik eb'. Ley tz'ajkan jun tik t'a e cal t'a masanil tiempo."
        },
        {
            "number": "13",
            "text": "Ha ixim pan tze wa t'a uque' k'u, mocab'a yich ayb'at t'a skal ixim. Yuj chi' ha t'a sb'ab'el k'ual tzeyiq'uelta masanil yanhal yich pan t'a e pat junjun ex. Tato ay junok mach svaan ixim pan ay yich t'a juntzanh k'ual chi', tze satel t'a e cal."
        },
        {
            "number": "14",
            "text": "Ha t'a b'ab'el k'u tze molb'ej e b'a tzex och ejmelal t'ayin. Icha pax chi' tzeyutej t'a yuquil k'ual, anheja' tze molb'ejpax e b'a. Ha t'a chab' k'ual chi' malaj mach smunlaji, anhej e b'oan wa e b'a syala'."
        },
        {
            "number": "15",
            "text": "Yovalil tze k'anab'ajej jun q'uinh yic ixim pan malaj yich, yujto ha t'a jun k'ual chi', stzolal ol ex viq'uelta e masanil t'a yol yic Egipto tik. Junjun ab'il tzeyak'och jun q'uinh chi'. Ley ol ajcanoc, yowalil sk'anab'ajej eb' eyinhtilal yic ol b'eynhejb'atoc."
        },
        {
            "number": "16",
            "text": "Tz'el yich e vaan ixim pan malaj yich chi' t'a 14 yoch b'ab'el uj t'a yemk'ualil masanto t'a 21 yoch jun uj chi' t'a yemk'ualil."
        },
        {
            "number": "17",
            "text": "Ha t'a uque' k'ual chi' malaj junok mach ayek' yich pan t'a spat. Tato ay junok mach svaan ixim pan to ay yich t'a juntzanh k'ual chi', tze satel t'a e cal, wach'chom junok ch'oc chonhab'il cajanek' t'a e cal, ma junok ex israel ex, satjieli."
        },
        {
            "number": "18",
            "text": "Yuj chi' manh e wa tastac ayb'at yich b'aj cajan ex eq'ui, anhej ixim pan malaj yich tze wa''a, xa chi, xchi t'a winh."
        },
        {
            "number": "19",
            "text": "Ix avtaj eb' winh yajalil chonhab' t'a skal eb' yetisraelal yuj winhaj Moisés chi', ix yalan winh: Ixiquec, tzeyiq'uelta junjunoc nok' quelemtac calnel, ma nok' chiva yic tze chi yet' eb' cajan eyed'oc t'a yol e pat. Tze milcham nok', ol e chi'an nok' t'a jun niwan q'uinh ol ochoc."
        },
        {
            "number": "20",
            "text": "Tze chaan schiq'uil nok' t'a yol junok palangana. Tzeyik'ancot junok tob'anh te k'ab'tac hisopo, tze lab'anem t'a skal schiq'uil nok' chi', tze b'onhanoch t'a smarcoal yib'anh e puerta yet' t'a stz'eytac. Malaj junok ex tzex elta t'a yol spuertail e pat t'ak'walil."
        },
        {
            "number": "21",
            "text": "Ayic ol ek' Jehová t'ak'walil chi', yic smak'ancham eb' b'ab'el yuninal eb' aj Egipto, ol yilanoch chik' t'a spuertail e pat chi', b'enhej ol ek'b'atoc, manh ol schaochlaj jun ángel ol mak'ancham eb' b'ab'el unin t'a yol e pat."
        },
        {
            "number": "22",
            "text": "Ha jun checnab'il tik ol e k'anab'ajejnhej, ol sk'anab'ajejnhej eb' eyinhtilal, icha ley tz'ajkan t'a junelnhej."
        },
        {
            "number": "23",
            "text": "Wach'chom ayic ayexxo ek' t'a lum lum ix yak' sti' Jehová yak'an t'ayex, yowalil ol eyak'och jun q'uinh tik."
        },
        {
            "number": "24",
            "text": "Ayic ol sk'anb'an eb' eyuninal t'ayex: ¿Tas syalelk'och jun q'uinh tik? tato xchi eb'."
        },
        {
            "number": "25",
            "text": "Ha exxo tik ol eyal t'a eb' icha tik: Ha jun nok' calnel sco milcham tik, yic sq'uinhal yic sco naancot sk'ual ayic b'enhej ix ek' Jehová t'a sti' co pat ayic ix smak'ancham eb' b'ab'el yuninal eb' aj Egipto, haxo t'a stitac co pat, b'enhej ix ek'b'ati. Icha val chi' ix yutej scolancanel cuninal Jehová t'a jun pekti’ chi', xe cham t'a eb', xchi winhaj Moisés chi'. Ayic ix lajvi yalan juntzanh tik winh, ix em cumuljoc eb' israel ejmelal t'a yichanh Jehová."
        },
        {
            "number": "26",
            "text": "Ha val t'a jun rato chi' ix sk'anab'ajan eb' icha val ix aj yalan Jehová t'a winhaj Moisés chi' yet' t'a winhaj Aarón."
        },
        {
            "number": "27",
            "text": "Ha t'a chimilak'val, ix ek' Jehová smak'cham eb' b'ab'el unin t'a Egipto t'a junjun patil. Syalelk'ochi to ix cham jun sb'ab'el unin winh rey, winh d'inhan yochcan sq'uexuloc winh t'a sdespacho, masanto ix champax sb'ab'el yuninal eb' winh ayoch t'a preso. Anheja' icha chi' ix aj schampax sb'ab'el yune' nok' smolb'etzal nok' eb'."
        },
        {
            "number": "28",
            "text": "Masanil eb' anima t'a Egipto ix q'ue vaan t'a jun ak'val chi'. Tz'ok' winh rey yet' eb' ay yopisio yet'oc yet' eb' anima smasanil, yujto manhxa junok pat b'aj malaj chamnac."
        },
        {
            "number": "29",
            "text": "Ha val t'a jun ak'val chi', ix avtaj winhaj Moisés yet' winhaj Aarón yuj winh rey chi', ix yalan winh t'a eb' winh: --Ha ticnaic ixiquec, iq'uecb'at masanil eb' eyetchonhab', b'esequel e b'ha t'a skal eb' vetchonhab' tik, sb'at eyak'anem e b'ha t'a Jehová icha eyalan chi'."
        },
        {
            "number": "30",
            "text": "Iq'uecb'at masanil nok' e molb'etzal nok': Nok' calnel, nok' vacax yet' nok' chiva, icha ix aj eyalan chi'. Ixiquec, tzex tevipax t'a Jehová vuuj, xchi winh rey chi'."
        },
        {
            "number": "31",
            "text": "Ajun eb' aj Egipto chi' ix checanel eb' israel, yic tz'el eb' t'a elanhchamel t'a yol schonhab' eb' chi', yujto ix sna eb' talaj scham eb' smasanil."
        },
        {
            "number": "32",
            "text": "Ha ixim harina ayxo och yalil, ayem t'a yol yet'tal, manto somchajb'atlaj yich pan t'a skal, toxonhej ix spichoch eb' t'a yol sábana yet' scajonal, ix yik'anb'at eb' t'a sjenhjab'."
        },
        {
            "number": "33",
            "text": "Ix sk'anan q'uen oro, q'uen plata eb' israel chi' yet' pichul t'a eb' aj Egipto icha yalnac winhaj Moisés t'a eb'."
        },
        {
            "number": "34",
            "text": "Ha Jehová ix q'uexan spensar eb' aj Egipto chi', yuj chi' wach'xonhej ix yutej sk'ol eb' t'a eb' israel chi'. Masanil tastac ix sk'an eb' israel chi' ix yak' eb'. Icha val chi' ix aj yik'anek' eb' israel tastac ay t'a eb'."
        },
        {
            "number": "35",
            "text": "Ix el eb' israel t'a Ramesés, ix k'och eb' t'a Sucot. Ay am 600 miloc eb' winh stiempo val yoch t'a soldadoal, max ochlaj eb' ix ix yet' eb' cotac unin sb'isuloc."
        },
        {
            "number": "36",
            "text": "Tzijtum nok' scalnel eb' ix yik'b'ati, nok' chiva yet' nok' vacax. Tzijtum pax anima ch'oc chonhab'il ix b'at yet' eb'."
        },
        {
            "number": "37",
            "text": "Manhxalaj tiempo yic ix sb'oan svael eb', yujto elanhchamel ix pechjiel eb' yuj eb' aj Egipto chi', yuj chi' toxonhej ix sb'ol ixim pan eb', aton ixim malaj yich yet'nac eb'."
        },
        {
            "number": "38",
            "text": "Ha eb' israel schonhab' Jehová chi', 430 ab'il ek'nac eb' t'a Egipto chi'. Ha val t'a jun k'u yic ix tz'acvi 430 ab'ilxo yajek' eb' ta' ix el eb'."
        },
        {
            "number": "39",
            "text": "Ha val t'a jun ak'val chi', ix munlaj Jehová yic syik'anelta schonhab'. Yuj chi' ha t'a jun ak'val chi' t'a junjun ab'il, pitzan masanil eb' israel yic syik'anchaanh Jehová eb' t'a masanil tiempo."
        },
        {
            "number": "40",
            "text": "Ix yalan Jehová t'a winhaj Moisés yet' t'a winhaj Aarón: Ha sleyal q'uinh yic tze naancoti, ayic b'enhej ix in ek' t'a sti' e pat, aton svalcan t'ayex tik: Malaj junok eb' ch'oc chonhab'il syal schi'an nok' silab'."
        },
        {
            "number": "41",
            "text": "Ha eb' e checab' manb'il eyuuj, syal schi'an nok' eb', anhej tato ak'b'ilxo circuncidar eb'."
        },
        {
            "number": "42",
            "text": "Ha pax junok eb' anima ch'oc chonhab'il ayek' t'a e cal, paxyalvum, ma munlajel syak' t'a e cal, max yal-laj schi'an nok' eb'."
        },
        {
            "number": "43",
            "text": "Anhej t'a yol pat b'aj sb'oji nok', anhej ta' syal schiji nok'. Max yal-laj yik'jib'at nok' t'a junocxo pat, max yalpaxlaj smak'jipoj sb'aquil nok'."
        },
        {
            "number": "44",
            "text": "Ha jun ley tik masanil eb' israel ol k'anab'ajanoc."
        },
        {
            "number": "45",
            "text": "Talaj ay junok ch'oc chonhab'il snib'ej syak'och jun q'uinh chi' t'a e cal yic tzin yik'anchaanh, b'ab'el tz'ak'ji circuncidar eb' winh vinac t'a jun patil anima chi'. Ichato chi' syal schi'an nok' yic jun q'uinh chi' eb'. Ichato eyetchonhab' yaj eb'. Ha pax junok winh to manto ak'b'iloc circuncidar jun, max yal-laj schi'an nok' silab' chi' winh."
        },
        {
            "number": "46",
            "text": "Ha jun ley tik, yowalil sk'anab'ajej eb' anima tz'alji t'a e cal yet' eb' anima ch'oc chonhab'il ayek' cajan t'a e cal, xchi Jehová."
        },
        {
            "number": "47",
            "text": "Masanil tas ix checji yal winhaj Moisés yet' winhaj Aarón chi', ix sk'anab'ajej eb' anima chi'."
        },
        {
            "number": "48",
            "text": "Ha val t'a jun k'ual chi', t'a stzolal ix aj yelta eb' israel yuj Jehová t'a yol smacb'en Egipto chi'."
        }
    ]
}