{
    "chapter": "15",
    "verses": [
        {
            "number": "1",
            "text": "Ixlajwi chi', ix sb'itan jun b'it winhaj Moisés chi' yet' masanil eb' israel t'a yichanh Jehová, ix yalani: Sco b'itej sb'i Jehová, yujto te satub'tac ix aj yak'an ganar oval. Ix mucchajcan nok' chej t'a yol ha' mar yet' eb' winh ed'jinac nok'."
        },
        {
            "number": "2",
            "text": "Ha jun co b'it tik yic Jehová, yujto a co Columal yaji, yuj chi' squik'chaanh. Ol cal wach' lolonel t'a co Diosal, sDiosal pax eb' co mam quicham, yuj chi' smoj wal quik'anchaanh."
        },
        {
            "number": "3",
            "text": "Te jelan yak'an oval, Jehová ton wal sb'i."
        },
        {
            "number": "4",
            "text": "Ix mucchajcanem scarruaje winh sreyal Egipto yet' eb' soldado t'a yol ha' yuj Jehová. Yed' eb' capitán niwan yelk'ochi, ix b'atcan eb' t'a yich ha' Chacchac Mar."
        },
        {
            "number": "5",
            "text": "Icha wal q'uen q'ueen ix aj sb'atcan eb' t'a yich ha', ix mucchajcanem eb'."
        },
        {
            "number": "6",
            "text": "Mamin Jehová, yelxo wal ay a poder. Ix ak' ganar eb' ayoch ajk'olal t'ayonh."
        },
        {
            "number": "7",
            "text": "Ha yet' a niwan poder ix a mak' telvoc eb' sgana syak' oval ed'oc. Ayic ix cot oval, icha wal stz'ab'at anh ac, icha chi' ix aj slajvicanel eb' uuj."
        },
        {
            "number": "8",
            "text": "Yed' ipalil ix a pu'anb'at ik', yuj chi' ix spojb'at sb'ha ha' mar. Icha tz'alq'ueen ix ajkan ha' t'a junjun stitac jun b'e taquinh chi', icha wal to tzatzxonhej ix ajkan ha'."
        },
        {
            "number": "9",
            "text": "Ix yalan eb' ajk'ol chi' icha tik: Ol onh tzak'laj t'a spatic eb' masanto ol yal syamchaj eb' cuuj. Ol quik'anek' tastac ay t'a eb', ol co pucaneq'ui, ichato ol cak' b'ud'joc co k'ool yuj. Ol quik'anq'ueta q'uen quespada t'a yol yatut, ol co satanel eb', xchi eb'."
        },
        {
            "number": "10",
            "text": "Ayic ix a pu'anb'at ik' t'a yib'anh ha' mar, ix mucchajcan eb' winh yuj ha', ix b'atcan eb' winh t'a yich ha' icha q'uen plomo."
        },
        {
            "number": "11",
            "text": "Mamin Jehová, malaj junok dios syal slajb'an sb'a ed'oc. Nivan elk'ochi, yujto a achxonhej ochi. Manhxa junokxo mach syal sch'oxan milagro yet' tas satub'tac icha tza k'ulej."
        },
        {
            "number": "12",
            "text": "Ix a ch'ox a poder, ichato ix turjib'at eb' yuj ha' mar."
        },
        {
            "number": "13",
            "text": "Yuj a niwan wach'k'olal tzonh a cuchb'an a onh a chonhab' onh ix a colcanel tik. Yed' a poder tzonh ik'anb'at t'a a cajnub' to ictaxon yaji."
        },
        {
            "number": "14",
            "text": "Ayic ol yab'an jun tik juntzanhxo nación, ol ib'xocq'ue eb' yuj xivelal, ol xivcanq'ue eb' filisteo."
        },
        {
            "number": "15",
            "text": "Ha eb' yajalil eb' aj Edom, ol satcanb'at sk'ol eb'. Ha eb' yajal t'a Moab, ol lucloncan eb' yuj xivelal. Icha pax chi' eb' cananeo, ol laj sk'ub'ejel sb'a eb',"
        },
        {
            "number": "16",
            "text": "yujto ol te xivcanq'ue eb', ol sicb'occanel eb'. Mamin Jehová, icha q'uen q'ueen ol ajkan eb' yuj a poder, masanto ol onh ek'b'at a onh a chonhab' onh colb'ilel uj tik."
        },
        {
            "number": "17",
            "text": "Mamin Jehová, ol onh ik'b'at a onh a chonhab' onh tik ed'oc t'a jun vitz to ic yaji, jun lugar to a ach ix a sik'caneli b'aj ol ach ajoc, aton jun a cajnub' to a nanaccani."
        },
        {
            "number": "18",
            "text": "Ach Jehová, Rey ach t'a masanil tiempo, xchi eb' israel t'a sb'it."
        },
        {
            "number": "19",
            "text": "Ayic ix cot scarruaje winh sreyal Egipto yet' juntzanh eb' ed'jinac nok' chej t'a yol ha' mar, ix mucjicanem eb' t'a yol ha' yuj spoder Jehová. Axo pax eb' israel jun, yelxo wal wach' ix aj yek' eb' t'a yol jun b'e taquinh t'a snanhal ha'."
        },
        {
            "number": "20",
            "text": "Yuj chi', a ix María schecab' Dios, yanab' winhaj Aarón, ix yik'q'ue jun spandereta ix. Masanil eb' ix yetisraelal ix yet'nacq'ue spandereta eb' ix, ix q'ue cheneljoc eb' ix yet' ix."
        },
        {
            "number": "21",
            "text": "Ix b'itan ix María t'a yichanh eb' ix icha tik: Co b'itejec sb'i Jehová, yujto te satub'tac ix aj yak'an ganar oval. Ix mucchajcan nok' chej t'a yol ha' mar yet' eb' winh ed'jinac nok', xchi ix."
        },
        {
            "number": "22",
            "text": "Ixlajwi chi', ix yik'anel eb' israel winhaj Moisés t'a sti' ha' Chacchac Mar chi', ix cot eb' t'a taquinh lu'um yic Shur. Oxe' k'ual ix b'ey eb', malaj b'aj ix ilchaj ha ha' yuj eb'."
        },
        {
            "number": "23",
            "text": "Ixlajwi chi', ix javi eb' t'a jun scuch Mara. Ay jun ha' ta', palta maj yal-laj yuk'an ha' eb' yujto yelxo wal te k'a' ha', yuj chi' Mara ix sb'iejkan jun lugar chi' yuj eb'."
        },
        {
            "number": "24",
            "text": "Ix och ijan eb' anima chi' schichon sk'ol t'a spatic winhaj Moisés chi', ix laj yalan eb': ¿Tas ol cuk' tiknaik? xchi eb'."
        },
        {
            "number": "25",
            "text": "Yuj chi', ix sk'anan scolval Jehová winhaj Moisés chi'. Axo Jehová chi' ix ch'oxan jun te te' t'a winh, ix yak'anem te' winh t'a yol ha', ix b'o ha' yuj te'. Ata' ix yak' jun sley Jehová t'a eb' israel, yic syila' tato sk'anab'ajej eb'."
        },
        {
            "number": "26",
            "text": "Ix yalan Jehová: Tato tze k'anab'ajej tas swal a in Jehová in tik, tze k'ulan tas syal in checnab'il yet' masanil in k'ayb'ub'al, manh ol vak'cotlaj ilya t'a eyib'anh icha juntzanh ix vak'cot t'a yib'anh eb' aj Egipto, yujto a in Jehová in tzex vanhtej, xchi."
        },
        {
            "number": "27",
            "text": "Ixlajwi chi', ix javi eb' t'a Elim b'aj ay lajchave' sjaj ha ha' yet' 70 te' palma. Ata' ix sb'oq'ue scampamento eb' t'a stitac ha ha' chi'."
        }
    ]
}