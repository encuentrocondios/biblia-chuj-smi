{
    "chapter": "29",
    "verses": [
        {
            "number": "1",
            "text": "Ix yalanxi Jehová: Ayic schaanel yich yopisio winhaj Aarón yet' heb' yuninal t'a sacerdoteal t'ayin, aton juntzanh tik tza b'o yuj heb': Tzik'cot junok nok' quelem wakax yet' chawanhoc nok' ch'ac kalnel malaj jab'oc spaltail."
        },
        {
            "number": "2",
            "text": "Yed' ixim harina yic trigo te wach', malaj yich sb'at t'a skal, aton t'a ixim tzak' b'ojoc ixim pan yet' k'oxox pan calab'il yet' aceite yet' pax k'oxox pan jay sb'onhchajoch aceite t'ay."
        },
        {
            "number": "3",
            "text": "Slajwi chi' tz'em ixim t'a yol junok yune' mooch, tzik'anb'at t'a in kajnub' yet' nok' quelem wakax yet' pax chawanh nok' ch'ac kalnel chi'."
        },
        {
            "number": "4",
            "text": "Slajwi chi', tzik'anb'at winhaj Aarón yet' heb' yuninal t'a yichanh mantiado b'aj tzin ch'ox in b'a. Ata' sb'iquel sb'a heb'."
        },
        {
            "number": "5",
            "text": "Slajwi chi', tzik'anpaxb'at k'apac pichul yic sacerdoteal. Tzak'anoch k'apac t'a winhaj Aarón chi', aton k'apac pichul yelxo wal te jucan yet' junxo k'apac jucan, k'apac chaleca yet' k'apac smacul snhi' sk'ool, tzak'anoch stzek'ul snanhal jun chaleca chi'."
        },
        {
            "number": "6",
            "text": "Slajwi chi', tza b'ak'anoch sk'ox winh t'a sjolom. Ha t'a snanhal sat sk'ox winh chi' tzak'och jun oro jay lechinac, aton sch'oxan yechel to wik yaj winh."
        },
        {
            "number": "7",
            "text": "Slajwi chi' tzik'ancot aceite sk'anchaji ayic sik'chajel junok mach tz'ochkan wicoc. Tzak'ank'e t'a sjolom winhaj Aarón chi' yic tz'ochkan winh sacerdoteal."
        },
        {
            "number": "8",
            "text": "Slajwi chi', sjapax heb' yuninal winh chi' t'a a tz'ey, tzak'anoch spichul heb' jucan."
        },
        {
            "number": "9",
            "text": "Tza b'oanoch stzek'ul winhaj Aarón yet' heb' yuninal, tza b'oank'e sk'ox heb'. Ichaton chi' tz'aj yochcan yopisio heb' t'a masanil tiempo."
        },
        {
            "number": "10",
            "text": "Slajwi chi', tzik'anb'at nok' quelem wakax t'a yichanh mantiado b'aj tzin ch'ox in b'a, yic wach' syak'k'e sk'ab' winhaj Aarón yet' heb' yuninal t'a sjolom nok'."
        },
        {
            "number": "11",
            "text": "Ha t'a yichanh mantiado chi' tza milcham nok' t'a wichanh."
        },
        {
            "number": "12",
            "text": "Tzik'ank'eta jab'oc schiq'uil nok' yet' yiximal a k'ab', tza sukanoch t'a sch'ac altar ayk'e t'a schiquintac, haxo masanil chik' skan chi', tza tob'kanek' t'a yichtac altar chi'."
        },
        {
            "number": "13",
            "text": "Axo masanil xepu' ayoch t'a sch'anhtza' nok' yet' t'a yib'anh seyub' nok' yet' pax t'a stut nok', tz'ik'eli tza nhusantz'ha t'a yib'anh altar."
        },
        {
            "number": "14",
            "text": "Axo nok' chib'ej chi' yet' stz'umal nok', stza' nok', masanil juntzanh chi' tza nhustz'ha t'a spatiquel campamento, yujto a jun nok' chi' silab' yaj yic tz'ak'ji tup mul."
        },
        {
            "number": "15",
            "text": "Slajwi chi', tzik'ancot junok nok' ch'ac kalnel, syak'ank'e sk'ab' winhaj Aarón yet' heb' yuninal chi' t'a sjolom nok'."
        },
        {
            "number": "16",
            "text": "Tza milancham nok', tza tzikanoch schiq'uil nok' t'a schanhil pak'anh altar."
        },
        {
            "number": "17",
            "text": "Slajwi chi', tza cotac xikanb'at nok', smaxchajel nok' yol sk'ool, nok' yoc, junnhej tz'aj yet' nok' cotac xikab'il chi' yet' pax nok' sjolom."
        },
        {
            "number": "18",
            "text": "Tza nhusantz'a nok' silab'il t'a yib'anh altar t'a wichanh yuj wik'jichaanh, aton jun silab' snhusjitz'a smasanil, sumumi sjab' swab'i."
        },
        {
            "number": "19",
            "text": "Slajwi chi', tzik'ancot junxo nok' kalnel, syak'ank'e sk'ab' winhaj Aarón yet' heb' yuninal t'a sjolom nok',"
        },
        {
            "number": "20",
            "text": "tza milancham nok'. Tzik'ank'e jab'oc schiq'uil nok', tza sukanek' t'a sjayil schiquin winhaj Aarón yet' heb' yuninal. Aton t'a schiquin heb' t'a swach'. Tza sucpaxek' jab'oc t'a smam sk'ab' heb' yet' t'a smam yoc heb' t'a swach'. Slajwi chi' tza tzikankanem masanil schiq'uil nok' ch'ac kalnel chi' t'a spatictac altar chi'."
        },
        {
            "number": "21",
            "text": "Axo schiq'uil nok' kalnel ayoch t'a yib'anh altar chi' tzik'k'e jab'oc, tza tzikanb'at t'a yib'anh winhaj Aarón yet' t'a spichul winh yet' t'a yib'anh heb' yuninal winh yet' pax t'a spatictac spichul heb'. Icha pax chi' tz'utaj aceite sk'anchaji yic sik'chaj junok mach tz'ochkan wicoc. Icha wal chi' tz'aj sik'chajkanel winhaj Aarón yet' heb' yuninal yet' spichul heb'."
        },
        {
            "number": "22",
            "text": "Slajwi chi', tzik'anel xepu' ayoch t'a snhe nok' ch'ac kalnel chi', t'a nok' sch'anhtza' yet' t'a yib'anh seyub' nok', tzik'anpaxcot chab' nok' stut yet' pax xepu' ayoch t'ay yet' pax nok' sb'ak'chil xub' t'a swach' yujto a jun nok' ch'ac kalnel chi', aton nok' sk'anchaji yic tz'ochkan heb' sacerdote t'a yopisio."
        },
        {
            "number": "23",
            "text": "Tzik'anpaxk'eta ixim pan malaj yich, aton ixim ayem t'a yol mooch t'a wichanh, junok ixim pan setan setan yaji, junok ixim calab'il yet' aceite yet' junok ixim k'oxox."
        },
        {
            "number": "24",
            "text": "Masanil juntzanh chi' tzak'och t'a yol sk'ab' winhaj Aarón yet' t'a heb' yuninal, sb'akhchajoch t'a wichanh."
        },
        {
            "number": "25",
            "text": "Slajwi chi', tzik'anek' t'a yol sk'ab' heb', tza nhusantz'ha t'a yib'anh altar chi'. Junnhej tz'aj stz'a yet' nok' ch'ac kalnel wan stz'a silab'il, sumumi sjab' swab'i. Snhusjitz'a jun ofrenda chi' yuj wik'jichaanh."
        },
        {
            "number": "26",
            "text": "Ha nok' ch'ac kalnel sk'anchaji ayic tz'och winhaj Aarón t'a yopisio, tzik'kanel snhi' sk'ol nok'. Tza b'akhank'e t'a wichanh a in Jehová in tik, yujto ic tz'ajkan jun makan nok' chib'ej chi'."
        },
        {
            "number": "27",
            "text": "Tza pojanel nok' snhi' sk'ol yet' nok' xub' ix a b'akhk'e t'a wichanh, aton yic nok' ix och yopisio ayic ix ochkan winhaj Aarón yet' heb' yuninal t'a sacerdoteal."
        },
        {
            "number": "28",
            "text": "Ha chab' makan nok' chib'ej chi', yic winhaj Aarón yet' heb' yuninal tz'ajkani, aton ofrenda syak' heb' eyetisraelal. Aton chab' makan nok' chi' syak' heb' t'ayin yofrendaoc yic junk'olal."
        },
        {
            "number": "29",
            "text": "Ha spichul winhaj Aarón syak'och t'a yopisio, skannhej t'a heb' yinhtilal winh. Ha junok yinhtilal winh skan t'a yopisio, ayic tz'och t'a yol mantiado b'aj tzin ch'ox in b'a, yuj in yak'an serwil t'a yol jun lugar Ha Innhej Ay Vico', anhej juntzanh pichul chi' syak'och heb' t'a uque' k'ual ayic tz'ochkan heb' sacerdoteal."
        },
        {
            "number": "30",
            "text": "Tzik'anpaxb'at nok' kalnel ix b'inaji yic tz'ochkan yopisio heb'. Ha t'a jun lugar sik'b'ilpaxeli, ata' tza tz'anh nok'."
        },
        {
            "number": "31",
            "text": "Ha winhaj Aarón yet' heb' yuninal schi'an nok' chib'ej chi', swaanpax juntzanh ixim pan ayem t'a yol jun yune' mooch chi' t'a yichanh mantiado b'aj tzin ch'ox in b'a."
        },
        {
            "number": "32",
            "text": "Aton heb' schi'an nok' ix ak'ji yic tz'ak'ji tup schukal heb', aton yic ix sik'chajel heb' yet' schaankan yopisio heb' t'a sacerdoteal, palta malaj junok ch'oc animail syal schi'an juntzanh chi', yujto wik yaji."
        },
        {
            "number": "33",
            "text": "Tato ayto nok' chib'ej chi' yet' ixim pan chi' skan t'a jun k'u chi', tza nhuscantz'aoc. Malaj junokxo mach syal schi'ani ma swaani, yujto wik yaji."
        },
        {
            "number": "34",
            "text": "Masanil juntzanh tik tza b'o t'a winhaj Aarón yet' t'a heb' yuninal icha wal tz'aj walan t'ayach tik. Uque' k'ual syik' yuj ak'ankanoch yopisio heb' chi'."
        },
        {
            "number": "35",
            "text": "Junjun nok' quelem wakax tzak' silab'il t'a junjun k'u, yic tz'ak'ji lajwoc smul heb'. Icha chi' tz'aj a sacb'itan altar t'a wichanh, tza sukanpaxoch aceite t'a yib'anh yic tz'ochkan yopisio."
        },
        {
            "number": "36",
            "text": "Uque' k'ual tzak' silab' t'a yib'anh altar chi', yic tz'ak'ji lajwoc mul. Icha wal chi' tz'aj yochcan jun altar chi' wicoc, tz'och t'a yopisio. Yalnhej tastac tz'och tennaj t'a jun altar chi', wicxo tz'ajkani."
        },
        {
            "number": "37",
            "text": "Junjun k'u yowalil snhusji chawanh nok' kalnel jun ab'il sk'inal silab'il t'a yib'anh altar."
        },
        {
            "number": "38",
            "text": "Jun nok' tza nhustz'ha t'a q'uinhib'alil, junxo nok' tza nhustz'ha t'a yemk'ualil."
        },
        {
            "number": "39",
            "text": "Tzak' chanheoc libra harina te wach' yet' nok' stz'ha t'a q'uinhib'alil chi', tza calej ixim harina chi' yet' junok litro aceite yic sat te' oliwo, tza sekanem junok litro wino ofrendail."
        },
        {
            "number": "40",
            "text": "Anheja' icha chi' tzutejpax junxo nok' kalnel chi' t'a yemk'ualil, ixim harina yet' wino ofrendail. Ha juntzanh ofrenda snhusjitz'a chi', te sumumi sjab' swab'i."
        },
        {
            "number": "41",
            "text": "Ha juntzanh silab' chi', ol snhusnhejtz'a heb' t'a wichanh t'a masanil tiempo t'a stojolal sti' mantiado b'aj tzin ch'ox in b'a, ayic tzin lolon eyed'oc."
        },
        {
            "number": "42",
            "text": "Ata' ol in ch'ox in b'ha t'a heb' etisraelal, yuj chi' wik ol ajkan jun mantiado chi', yuj in tziquiquial."
        },
        {
            "number": "43",
            "text": "Ha in wal tzin sik'kanoch jun mantiado chi' wicoc yet' yaltaril. Tzin sik'paxcanel winhaj Aarón yet' heb' yuninal chi' yic tz'ochkan heb' sacerdoteal t'ayin."
        },
        {
            "number": "44",
            "text": "Ol in kajnaj t'a skal heb' etisraelal, yujto he Diosal in."
        },
        {
            "number": "45",
            "text": "Icha wal chi' ol aj snachajel yuj heb' to a in ton Jehová in sDiosal in heb' ed'oc, a in ix ex wik'elta t'a Egipto yic tzin kajnaj t'a he kal, a in Jehová he Diosal in tik, xchi Jehová."
        }
    ]
}