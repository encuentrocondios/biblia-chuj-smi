{
    "chapter": "36",
    "verses": [
        {
            "number": "1",
            "text": "Yuj chi' a vinhaj Bezaleel, vinhaj Aholiab yet' pax juntzanhxo eb' vinh vinac ix ak'ji sjelanil yuj Jehová sb'oan tastac wach' yilji, a eb' vinh ol b'oan masanil tas tz'och yopisio t'a scajnub' Jehová icha ix aj yalani, xchi vinhaj Moisés."
        },
        {
            "number": "2",
            "text": "Axo vinhaj Moisés ix avtancot vinhaj Bezaleel yet' vinhaj Aholiab chi' yet' pax masanil eb' vinh ix ak'ji sjelanil spensar yuj Jehová yic sb'oan yalnhej tastac wach' yilji, aton eb' tz'el t'a sk'ol skolwaj t'a jun munlajel chi'."
        },
        {
            "number": "3",
            "text": "Ha eb' vinh chi' ix chaan masanil ofrenda ix yik'cot eb' chonhab' israel t'a vinhaj Moisés, yic tz'el yich munlajel yuj sb'o scajnub' Dios. Axo eb' tz'el val t'a sk'ol yak'an yofrenda, junjun q'uinhib'al syik'ancot yofrenda eb' chi'."
        },
        {
            "number": "4",
            "text": "Axo eb' vinh munlajvum chi', ix yactejcan smunlajel eb' vinh, ix b'at eb' vinh yal t'a vinhaj Moisés chi':"
        },
        {
            "number": "5",
            "text": "Toxo ix ek' yib'anh yik'ancot yofrenda eb' anima, manh ol lajvoclaj masanil tas ix yik'cot eb' tik t'a munlajel ix yal Jehová to sb'oi, xchi eb' vinh."
        },
        {
            "number": "6",
            "text": "Ayic ix yab'an vinhaj Moisés to icha chi', ix yalanel vinh t'a skal anima t'a campamento to maxtzac yik'cotlaj yofrenda eb' yuj sb'o scajnub' Dios. Icha chi' ix aj svanaj yik'ancot yofrenda eb' chi',"
        },
        {
            "number": "7",
            "text": "yujto toxo ix tz'acvi jantac tas ol och t'a scajnub' Dios, aytopax tas olto canoc."
        },
        {
            "number": "8",
            "text": "Ha t'a skal eb' munlajvum chi', ata' ay eb' jelan spensar sb'oanq'ue scajnub' Dios. Lajunhe' jenhan k'apac lino b'ayb'il sch'alil ix sb'o eb'. D'a anh ch'al k'ik'mutz'inac, anh ch'al yaxmaquinac yet' pax anh chac ch'al ix sb'o'och yechel querubín eb' t'a junjun jenhan lino chi'."
        },
        {
            "number": "9",
            "text": "Ha junjun jenhan chi', 12 metro steel yet' nanhalxo, chab' metro sat. Lajannhej ix aj yechel smasanil."
        },
        {
            "number": "10",
            "text": "Oye' jenhan k'apac ix tz'ischaj yam sb'a yic junxonhej jenhan tz'aji. Anheja' icha chi' ix aj stz'ischaj syam sb'a oyexo jenhan."
        },
        {
            "number": "11",
            "text": "Ixlajwi chi', ix tz'ischajoch xoyjab' anh k'ik'mutz'inac ch'al t'a sti' k'apac b'ab'el jenhan chi' yic syamnub'aloc. Anheja' icha chi' ix aj yochpax t'a sti' junxo schab'il jenhan chi'."
        },
        {
            "number": "12",
            "text": "Ix och xoyjab' 50 k'ik'mutz'inac ch'al t'a jun pak'anh sti', junjun jenhan k'apac lajannhej ix aj schalan sb'a k'apac."
        },
        {
            "number": "13",
            "text": "Ix b'opax 50 q'uen syamnub'al nab'a oro yic syal yil-lan sb'a k'apac chab' jenhan chi' yic wach' junxonhej tz'ajkan k'apac."
        },
        {
            "number": "14",
            "text": "Ix b'oxi uxluche' jenhan xil nok' chiva, yic a tz'och t'a yib'anh scajnub' Dios."
        },
        {
            "number": "15",
            "text": "Ay 13 metro steel yet' nanhalxo yet' chab' metro sat. Lajannhej ix aj yechel smasanil."
        },
        {
            "number": "16",
            "text": "Ix tz'ischaj yam sb'a oye' jenhan yic junxonhej tz'aji. Ix tz'ischajpax syam sb'a vaquexo, yic junxonhej pax jenhan tz'aji."
        },
        {
            "number": "17",
            "text": "Ix och xoyjab' 50 syamnub'al t'a jun pak'anh sti' jun b'ab'el jenhan. Ix ochpax 50 syamnub'al t'a sti' junxo schab'il jenhan chi'."
        },
        {
            "number": "18",
            "text": "Ix b'opax 50 syamnub' nab'a bronce, yic syil-laj sb'a chab' jenhan chi', yic junxonhej jenhan tz'aji."
        },
        {
            "number": "19",
            "text": "Ix b'ojipax stz'umal nok' ch'ac calnel uk'nac yet' chacchac, yic tz'em t'a yib'anh jun jenhan xil nok' chiva chi' yet' junxo makan tz'uum te lab'ab'i yic tz'em t'a yib'anh jun jenhan stz'umal nok' ch'ac calnel chi'."
        },
        {
            "number": "20",
            "text": "Ix sb'opax juntzanh te' marco eb', yic tz'och t'a spatic scajnub' Dios, linhan tz'ajoch junjun te'. Masanil te', a te' acacia b'aj ix el te'."
        },
        {
            "number": "21",
            "text": "Nanhal yoil metro steel junjun te' marco chi', haxo slevanil sat te', 70 centímetro."
        },
        {
            "number": "22",
            "text": "Ix kan chab'chab' yoc junjun te' marco chi' yic tz'em linhan. Lajannhej ix ajkan skal yoc te' chi'. Icha chi' ix aj te' marco chi' smasanil tz'och t'a spatic scajnub' Dios chi'."
        },
        {
            "number": "23",
            "text": "Ay 20 te' ix sb'o eb' yic tz'och t'a stojolal sur."
        },
        {
            "number": "24",
            "text": "Ix b'oji 40 q'uen plata sb'achnub'oc yich te' 20 chi' yuj eb', chab'chab' q'uen t'a yich junjun te', junjun q'uen t'a junjun yoc te'."
        },
        {
            "number": "25",
            "text": "Anhejtona' ix b'oji 20-xo te' marco chi' yic tz'och t'a jun pak'anhxo, aton t'a stojolal norte."
        },
        {
            "number": "26",
            "text": "Anheja' 40 q'uen plata ix b'o sb'achnub'oc yich te', yic chab'chab' q'uen tz'och t'a yich junjun te'."
        },
        {
            "number": "27",
            "text": "Axo yic jun pak'anh yol schiquin t'a stojolal b'aj tz'em k'u, vaque' te' marco chi' ix b'oji."
        },
        {
            "number": "28",
            "text": "Ix sb'opax chab' te' marco chi' eb' yic tz'och te' t'a junjun yesquinail jun pak'anh chi'."
        },
        {
            "number": "29",
            "text": "Ha chab' te' marco chi', nub'ub'i ix aj te', t'a yich masanto sq'uek'och b'aj syil-laj sb'a yuj junok argolla, aton te' chi' ix och t'a chab' yesquinail."
        },
        {
            "number": "30",
            "text": "Vajxaque' te' marco ix b'oi yic tz'och t'a jun schiquin chi' yet' 16 sb'achnub'al yich nab'a plata, chab'chab' sb'achnub'al yich junjun te'."
        },
        {
            "number": "31",
            "text": "Ix sb'oanpax oye' te' regla eb' t'a te' acacia, te' tz'och t'a spatic te' marco t'a junok pak'anh cajnub' chi'."
        },
        {
            "number": "32",
            "text": "Oye' pax te' yic tz'och t'a junxo pak'anh yet' oye' pax te' yic tz'och t'a junxo pak'anh t'a yol schiquin t'a spatic, t'a stojolal b'aj tz'em k'u."
        },
        {
            "number": "33",
            "text": "Ha te' regla tz'och chi', ha t'a snanhal te' marco chi' tzek' junok te' masanto sk'axpajek'k'och te' t'a junxo schiquin."
        },
        {
            "number": "34",
            "text": "Ix och q'uen oro t'a spatictac te' marco chi'. Ix b'opax q'uen argolla nab'a oro b'aj tzek' te' regla chi'. Ix ochpax q'uen oro t'a spatictac te' regla chi'."
        },
        {
            "number": "35",
            "text": "Ix sb'opax jun k'apac cortina eb' yet' anh lino. Ix b'ojioch yechel querubín t'a k'apac yuj junok jelan sb'oani. Ha t'a anh ch'al k'ik'mutz'inac, anh yaxmaquinac yet' anh chac ch'al ix b'ojioch yechel querubín chi'."
        },
        {
            "number": "36",
            "text": "Ix sb'oan chanhe' te oy eb' t'a te' acacia, ix yak'och q'uen oro eb' t'a spatic te'. Ix b'opax chanhe' sb'achnub'al yich te', nab'a plata ix aji. Ix yak'anoch q'uen gancho nab'a oro eb' t'a schon te' yic sq'ue locan k'apac cortina chi'."
        },
        {
            "number": "37",
            "text": "Ix sb'oanpax jun k'apac cortina eb' yic tz'och smaculoc mantiado chi'. Ha jun k'apac cortina chi' t'a anh lino ch'al ix sb'o eb'. Yed' anh ch'al k'ik'mutz'inac, anh ch'al yaxmaquinac yet' anh chac ch'al, ix b'ochajoch stz'ib'ul yuj junok jelan sb'oani."
        },
        {
            "number": "38",
            "text": "Ix b'ojipax oye' te' oy, ix em q'uen oro t'a schon te' yet' pax sganchoal. Ix b'opax oye' sb'achnub'al yich te', nab'a bronce ix aji."
        }
    ]
}