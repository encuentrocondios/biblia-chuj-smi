{
    "chapter": "1",
    "verses": [
        {
            "number": "1",
            "text": "Ha in Simón Pedro in tik, yak'umal in serwil Jesucristo, schecab' in paxi. Tik tzin tz'ib'ejb'at jun in carta t'ayex mach ex ix eyak'och Dios t'a he k'ool qued'oc. Ha jun b'aj ix cak'och ko k'ool tik, niwanocab' yelk'och t'ayex. Icha chi' tzeyutej he b'a qued'oc, yujto a ko Diosal aton ko Kolumal Jesucristo, tojolnhej toni."
        },
        {
            "number": "2",
            "text": "Yak'ocab' swach'k'olal yet' sjunk'olal Dios t'ayex, yujto eyojtacxo yet' Kajal Jesucristo."
        },
        {
            "number": "3",
            "text": "Ay juntzanh tas te yowalil tz'och cuuj, yic wach' skak'och ko pensar d'ha Dios yacb'an ay onh ek' t'a tik. Yujnhej spoder, ix yak' juntzanh chi' t'ayonh smasanil, yujto ha Dios ix ak'an cojtaquejel Jesucristo. Ha avtannac onh och yicoc, yujto niwan yelk'ochi, manh jantacoc swach'il."
        },
        {
            "number": "4",
            "text": "Yuj swach'il chi', yak'naccan sti' t'ayonh. Ha juntzanh tas yalnaccan chi', niwan yelk'ochi, manh jantacoc swach'il. Yuj juntzanh chi' tzonh colchajel t'a yol sk'ab' juntzanh chukal snib'ejoch heb' ay t'a yol yib'anhk’inal tik. Yujto a spensar Dios ayoch t'ayonh yuj juntzanh tas yalnaccan chi'."
        },
        {
            "number": "5",
            "text": "Yuj chi', manh tonhejoc skak'och Dios t'a ko k'ool. Yowalil skak' wal quip ko tojolb'itan ko b'eyb'al. Co k'ayb'ejec sjelanil Dios."
        },
        {
            "number": "6",
            "text": "Co cachec och waan ko b'a. Tek'an scutejec pax ko b'a. Anhej d'ha Dios skak'och ko pensar."
        },
        {
            "number": "7",
            "text": "Sco xajanej ko b'a yet' heb' quetcreyenteal, sco xajananpax masanil anima."
        },
        {
            "number": "8",
            "text": "Tato a juntzanh tik sco k'ulejnhej t'a junjun k'u, te ay copisio yuj Dios syal chi'. Manh nab'anhejoc ix cojtaquejel Kajal Jesucristo."
        },
        {
            "number": "9",
            "text": "Palta a heb' max b'eyb'alan juntzanh tik, ichato macan sat heb', ichato max uji yilanb'at junok tas heb' t'a najat. Yujto maxtzac snacot heb' to a smul heb' t'a yalanhtaxo, ik'b'ilxocaneli."
        },
        {
            "number": "10",
            "text": "Yuj chi' ex wuk'tac ex wanab', skak' wal quip cojtacanel sik'lab'il to t'a wal yel avtab'il onhxo och yicoc Dios, sik'b'il onhxo el yuj. Tato icha chi' scutej ko b'a, malaj b'ak'uinh ol chab'ax ko k'ool t'a yic Dios b'aj ayonh ochi."
        },
        {
            "number": "11",
            "text": "Tato icha chi', malaj tas ol onh cachanoch waan yic tzonh och b'aj wan yak'an yajalil Kajal Jesucristo ko Kolumal. Ha yopisio Kajal chi', aynhejek' t'a junelnhej."
        },
        {
            "number": "12",
            "text": "Yuj chi' wach'chom eyojtacxo juntzanh tik, tek'an exxo t'a juntzanh k'ayb'ub'al yel b'aj ayxo och he pensar, palta ol weccot he na'a."
        },
        {
            "number": "13",
            "text": "Tzin na' to smoj wecan he na'a, swak'an nachaj juntzanh tik eyuuj, yacb'an pitzan into."
        },
        {
            "number": "14",
            "text": "Yujto a Kajal Jesucristo ix ak'an nachajel wuuj to quenxonhej tiempo ay in eq'ui."
        },
        {
            "number": "15",
            "text": "Yuj chi' swak' wip, yic wach' ol yal he na'annhejcot juntzanh k'ayb'ub'al tik t'a masanil tiempo, ayic manhxo ayoc in eq'ui."
        },
        {
            "number": "16",
            "text": "Calnacxocan t'ayex to ay wal spoder Kajal Jesucristo, to yowalil ol jax t'a schaelal. Palta a juntzanh chi', manh comon loloneloc, manh tonhejoc ix ko naelta t'a yol quico'. Yujto quilnac wal Kajal chi' yet' ko sat, manhxo jantacoc pax swach'il."
        },
        {
            "number": "17",
            "text": "Ha onh wal lak'an quilnac yak'an stziquiquial ko Mam Dios t'ay. Cab'nac pax yalan Dios to te niwan yelk'ochi. Yalannac emta Dios icha tik t'a skal jun sniwan tziquiquial chi': Aton jun Vuninal tik, xajanab'il wuuj. Tzin tzalaj wal yet'oc, xchi."
        },
        {
            "number": "18",
            "text": "Ha jay b'elanh lolonel alb'ilemta t'a satcha’anh chi', cab'nac wal, yujto ay onh ek' yet' Kajal chi' t'a jun tzalan b'aj emnacul Dios chi'."
        },
        {
            "number": "19",
            "text": "Anhejtona', ayocto sja Kajal, stz'ib'annaccan yab'ixal heb' schecab' Dios. Anheja' ayek' Slolonel Tz'ib'ab'ilcan yuj heb' chi' ticnaik. Ha tas syal Slolonel chi' te yel. Wach'nhej scutej ko b'a, tato anheja' cak'anoch ko pensar t'a tas tz'ib'ab'ilcan yuj heb' chi'. Yujto a Slolonel chi', lajan icha junok tas copanel sk'ak'al t'a kal k’ik’ k’inal. Syak' yoc t'ayonh, masanto sakb'i ayic sjawi k'u. Icha k'u chi' icha chi' yaj Cristo ayic ol jaxoc, haxo swach' ak'an sakil k'inal chi' t'ayonh."
        },
        {
            "number": "20",
            "text": "Ha heb' schecab' Dios t'a peka', ayocto stz'ib'annaccan heb' yuj tastac ol jawok. Palta yowalil scojtaquejeli to malaj junok mach scomon alan t'a yol yico' tas syalelk'och juntzanh tz'ib'ab'ilcan chi'."
        },
        {
            "number": "21",
            "text": "Yujto a heb' chi', malaj junok heb' munil snanac elta t'a sjolom ayic stz'ib'annaccan heb'. Yujto sik'b'il yajel heb' yuj Dios. Axo Yespíritu ak'annac nachajel yuj heb' chajtil yutejnac heb' yalancanel slolonel chi', stz'ib'annaccan heb'."
        }
    ]
}