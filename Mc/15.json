{
    "chapter": "15",
    "verses": [
        {
            "number": "1",
            "text": "Axo ix sakb'i, a eb' sat sacerdote yet' eb' ichamtac vinac yet' eb' k'ayb'um t'a ley Moisés yet' pax masanil juntzanhxo eb' sat yajal, ix smolb'ej sb'a eb'. Ix laj lolon eb'. Ixlajwi chi' ix stzek'an Jesús eb'. Ix yik'anb'at eb'. Ix yak'anoch eb' t'a yol sk'ab' vinhaj Pilato, aton vinh yajal."
        },
        {
            "number": "2",
            "text": "Ix sk'anb'an vinh t'ay: --¿Tom a ach tik sReyal ach eb' israel? xchi vinh t'ay. --Yel ton tzala', xchi Jesús t'a vinh."
        },
        {
            "number": "3",
            "text": "Axo eb' sat sacerdote, tzijtum tas ix yak'och eb' t'a yib'anh Jesús."
        },
        {
            "number": "4",
            "text": "Yuj chi', ix yalanpax vinhaj Pilato chi' t'ay: --¿Tom max ach tak'vi jab'oc? Ab'i, manh jantacoc tas syak'och eb' vinh t'a ib'anh, xchi vinh t'ay."
        },
        {
            "number": "5",
            "text": "Palta haxo Jesús, majxo tak'voclaj. Yuj chi' ix och q'uelan vinhaj Pilato chi' yuj."
        },
        {
            "number": "6",
            "text": "Ha t'a junjun ab'il, ayic tz'och q'uinh, syak'anelta junjun eb' presovum vinhaj Pilato chi', icha mach sgana eb' anima sk'anelta."
        },
        {
            "number": "7",
            "text": "Ayoch jun vinh scuch Barrabás t'a preso yet' juntzanhxo eb' vinh yetb'eyum, yak'lejnac oval eb' vinh yet' eb' vinh yajal. Smilnac juntzanh eb' anima eb' vinh ayic yochnac jun oval chi'."
        },
        {
            "number": "8",
            "text": "Axo ix k'och eb' anima, ix sk'anb'an eb' t'a vinhaj Pilato chi' tato tzato yiq'uelta junok presovum chi' vinh t'a libre ichataxon sley t'a junjun q'uinh."
        },
        {
            "number": "9",
            "text": "Yuj chi', ix yalan vinhaj Pilato chi' t'a eb': --¿E gana am svaq'uel vinh e reyal t'a libre a ex israel ex tik? xchi vinh t'a eb'."
        },
        {
            "number": "10",
            "text": "Icha chi' ix yal vinh, yujto yojtactaxon vinh to yuj schichonk'olal eb' vinh sat sacerdote ix ak'jioch Jesús t'a yol sk'ab' vinh."
        },
        {
            "number": "11",
            "text": "Palta a eb' vinh yajal chi' ix ak'an sk'ool eb' anima chi', yic a vinhaj Barrabás sk'anelta eb'."
        },
        {
            "number": "12",
            "text": "Axo ix yalan vinhaj Pilato t'a eb' anima chi': --¿Tas e gana svutej vinh tzeyal e reyaloc tik? xchi vinh."
        },
        {
            "number": "13",
            "text": "Ix laj q'ue nhilnaj eb' yalani: --Culusejq'ue vinh, xchi eb'."
        },
        {
            "number": "14",
            "text": "--Palta ¿tas smul vinh jun? xchi vinh. Ix te q'ue nhilnaj eb' yalanxi: --Culusejq'ue vinh, xchi eb'."
        },
        {
            "number": "15",
            "text": "Axo vinhaj Pilato chi', sgana vinh to wach' skan t'a yichanh eb' anima, yuj chi' ix ak'jielta vinhaj Barrabás chi'. Ixlajwi chi' ix ak'ji mak'joc Jesús yuj vinh. Ichato chi' ix yak'anoch Jesús chi' vinh t'a yol sk'ab' eb' sgana sculusanq'uei."
        },
        {
            "number": "16",
            "text": "Axo eb' vinh soldado ix ik'anb'at Jesús t'a yamaq'uil spat vinh yajal. Ha jun pat chi' scuch Pretorio. Ata' ix yavtejcot eb' vinh soldado eb' vinh smasanil."
        },
        {
            "number": "17",
            "text": "Ix yak'och jun k'ik'mutz'inac k'apac eb' vinh t'a Jesús. Ix sjalan jun q'uix corona eb' vinh. Ix yak'anq'ue eb' vinh t'a sjolom."
        },
        {
            "number": "18",
            "text": "Ixlajwi chi' ix och ijan eb' vinh yalan t'ay: --Tzalajanh ach sreyal eb' israel, xchi eb' vinh t'ay."
        },
        {
            "number": "19",
            "text": "Ixlajwi chi', ix laj spajanoch jun te' aj eb' vinh t'a sjolom. Ix laj stzub'an eb' vinh. Ix laj stz'acan yaq'uem sb'a eb' vinh t'ay."
        },
        {
            "number": "20",
            "text": "Axo ix lajvi sb'uchvaj eb' vinh t'ay, ix yik'anxiel jun k'ik'mutz'inac k'apac chi' eb' vinh t'ay. Ix yak'anxioch spichultaxon eb' vinh. Ichato chi' ix yik'anb'at eb' vinh b'aj ix culusajq'uei."
        },
        {
            "number": "21",
            "text": "Ay jun vinh aj Cirene scuch Simón, smam vinhaj Alejandro yet' vinhaj Rufo. Van sjax vinh b'aj ix xid'eq'ui. Ix ak'ji pural vinh yuj eb' yic scuchanb'at sculusal Jesús vinh."
        },
        {
            "number": "22",
            "text": "Ixlajwi chi', ix yik'anb'at Jesús eb' t'a jun lugar scuch Gólgota. Syalelk'ochi: Lum B'aj Ay Sb'aquil Jolom."
        },
        {
            "number": "23",
            "text": "Ata' ix yak' eb' yuk' yal uva calan yaj yet' jun te' scuch mirra, palta maj schalaj yuq'uej t'a eb'."
        },
        {
            "number": "24",
            "text": "Ixlajwi chi', ix sculusanq'ue eb'. Axo eb' soldado chi', ix laj yak'an suerte eb' yic spucanek' spichul eb' t'a spatic, icha syala' tas ix yik' junjun eb'."
        },
        {
            "number": "25",
            "text": "Axo t'a q'uek'ualil a las nueve, ix sculusanq'ue Jesús eb'."
        },
        {
            "number": "26",
            "text": "Ay jun letra ix tz'ib'chajochi. Ha tz'alani tas yuj ix ak'jioch chamel t'a yib'anh. Ha sReyal eb' aj Israel, xchi."
        },
        {
            "number": "27",
            "text": "Ay pax chavanh eb' vinh elk'um ix culusajq'ue yet'oc, jun vinh t'a svach', jun vinh t'a sq'uexanh. Junjun sculusal junjun eb' vinh."
        },
        {
            "number": "28",
            "text": "Axo eb' ix laj ek' ta', ix b'uchvaj eb' t'ay. Slaj svichub'tanhan sjolom eb' t'ay. Syalan eb': --E... a ach ton tik ix ala' to tza satel stemplo Dios, tza b'oanxiq'ue sq'uexul t'a schab'jial."
        },
        {
            "number": "29",
            "text": "Col a b'a. Emanhcot t'a te' culus chi', xchi eb' t'ay."
        },
        {
            "number": "30",
            "text": "Icha pax chi' eb' sat sacerdote yet' eb' k'ayb'um t'a ley Moisés, ix laj b'uchjvaj eb' t'ay. Ix laj yalanq'ue eb': --Ix laj colchaj juntzanh eb' yuj vinh, palta max yal-laj scolan sb'a vinh ticnaic."
        },
        {
            "number": "31",
            "text": "Ha Cristo tik, co reyal a onh israel onh tik. Ha ticnaic, emocab'cot t'a te' culus tik quila'. Ichato chi' ol cak'anoch t'a co k'ool, xchi eb'. Axo eb' vinh ix culusajq'ue yet' chi', ix b'uchvajpax eb' vinh t'ay."
        },
        {
            "number": "32",
            "text": "Axo t'a chimk'ualil, ix k'ik'b'i t'a smasanil yol yib'anhk’inal tik masanto t'a yemk'ualil a las tres."
        },
        {
            "number": "33",
            "text": "Ix lajvinhej chi', te chaanh ix avajq'ue Jesús: --Eloi, Eloi, ¿lama sabactani? xchi. Syalelk'ochi: Ach in Diosal, ach in Diosal, ¿tas yuj tzin actejcan in ch'ocoj? xchi."
        },
        {
            "number": "34",
            "text": "Axo eb' ayek' ta', ay eb' ix ab'an jun lolonel chi', ix yalan eb': --Ab'ec. Ha t'a vinhaj Elías, vinh schecab' Dios, ata' tz'avaji, xchi eb'."
        },
        {
            "number": "35",
            "text": "Ixlajwi chi', ay jun vinh ix b'at lemnajoc, ix slab'anem jun tz'ub'lab' vinh t'a skal vinagre. Ix yak'anoch vinh t'a sjolom jun te' aj. Ix yak'anq'ue vinh t'a sti' Jesús. Ix yalan vinh: --Yilxo, canocab'nhej icha chi' b'ela. Ol quila' tato ol ja vinhaj Elías chi' ul yiq'uemta, xchi vinh."
        },
        {
            "number": "36",
            "text": "Axo Jesús, chaanh ix avaj junelxo. Ichato chi' b'ian, ix chami."
        },
        {
            "number": "37",
            "text": "Axo jun cortina ayoch smaculoc snanhal stemplo Dios, ix nhik'chaj snanhal. Ix cot nhik'naj t'a sjolom masanto ix emul t'a yich."
        },
        {
            "number": "38",
            "text": "Axo vinh yajal eb' soldado ayek' t'a yichanh Jesús, ix yilan vinh chajtil ix aj schami. Yuj chi' ix yalan vinh: --Ha jun vinh tik, val yel Yuninal Dios, xchi vinh."
        },
        {
            "number": "39",
            "text": "Ay pax juntzanh eb' ix ix najattac aycoti, van yilancot eb' ix. Ha t'a skal eb' ix, ayek' ix María aj Magdala, ix Salomé yet' ix María snun vinhaj José yet' vinhaj Jacobo, vinh tzak'an unin."
        },
        {
            "number": "40",
            "text": "Ha eb' ix chi', ek'nac eb' ix yet' Jesús ayic ayek' t'a Galilea. Ha eb' ix ak'jinac servil. Tzijtum juntzanhxo eb' ix ix ayek' yet' eb' ix. Aton eb' ix, ix k'och yet' Jesús t'a Jerusalén chi'."
        },
        {
            "number": "41",
            "text": "Ha t'a jun k'u chi', sk'ual yak'an lista sb'a eb' israel, yujto k'ik'anocxo sk'ual ik'oj ip. Axo yic van sq'uik'b'i"
        },
        {
            "number": "42",
            "text": "ix k'och vinhaj José, aj chonhab' Arimatea. Te niwan yopisio vinh t'a skal eb' yetyajalil. Ha jun vinh chi', tanhvab'il yoch Dios Yajalil yuj vinh. Ix stek'b'ej sb'a vinh, ix k'och vinh t'a vinhaj Pilato. Ix sk'ananemta snivanil Jesús vinh t'a vinh."
        },
        {
            "number": "43",
            "text": "Ix sat sk'ool vinhaj Pilato chi' ayic ix yab'an vinh to toxo ix cham Jesús. Yuj chi' ix yavtancot vinh yajal eb' soldado vinh. Ix sk'anb'an vinh t'a vinh tato toxo ix cham Jesús chi'."
        },
        {
            "number": "44",
            "text": "Axo ix yab'an vinh to toxo ix chami, ix yalan vinh to syal b'at yik'anemta snivanil vinhaj José chi'."
        },
        {
            "number": "45",
            "text": "Ix smanan jun sábana te wach' vinhaj José chi'. Ixlajwi chi', ix b'at vinh yiq'uemta snivanil chi'. Ix sb'ak'anoch k'apac sábana chi' vinh t'ay. Ix b'at yak'ancanoch vinh t'a yol jun q'uen q'ueen joyb'ilxo el yool. Ix yak'ancanoch jun q'uen vinh smaculoc."
        },
        {
            "number": "46",
            "text": "Axo ix María aj Magdala yet' ix María snun vinhaj José, ix yil eb' ix b'aj ix mucchajcanochi."
        }
    ]
}