{
    "chapter": "15",
    "verses": [
        {
            "number": "1",
            "text": "Axo ix sakb'i, a heb' sat sacerdote yet' heb' ichamtac winak yet' heb' k'ayb'um t'a ley Moisés yet' pax masanil juntzanhxo heb' sat yajal, ix smolb'ej sb'a heb'. Ix laj lolon heb'. Ixlajwi chi' ix stzek'an Jesús heb'. Ix yik'anb'at heb'. Ix yak'anoch heb' t'a yol sk'ab' winhaj Pilato, aton winh yajal."
        },
        {
            "number": "2",
            "text": "Ix sk'anb'an winh t'ay: --¿Tom a ach tik sReyal ach heb' israel? xchi winh t'ay. --Yel ton tzala', xchi Jesús t'a winh."
        },
        {
            "number": "3",
            "text": "Axo heb' sat sacerdote, tzijtum tas ix yak'och heb' t'a yib'anh Jesús."
        },
        {
            "number": "4",
            "text": "Yuj chi', ix yalanpax winhaj Pilato chi' t'ay: --¿Tom max ach tak'wi jab'oc? Ab'i, manh jantacoc tas syak'och heb' winh t'a ib'anh, xchi winh t'ay."
        },
        {
            "number": "5",
            "text": "Palta haxo Jesús, majxo tak'woclaj. Yuj chi' ix och k'elan winhaj Pilato chi' yuj."
        },
        {
            "number": "6",
            "text": "Ha t'a junjun ab'il, ayic tz'och q'uinh, syak'anelta junjun heb' presowum winhaj Pilato chi', icha mach sgana heb' anima sk'anelta."
        },
        {
            "number": "7",
            "text": "Ayoch jun winh scuch Barrabás t'a preso yet' juntzanhxo heb' winh yetb'eyum, yak'lejnac owal heb' winh yet' heb' winh yajal. Smilnac juntzanh heb' anima heb' winh ayic yochnac jun owal chi'."
        },
        {
            "number": "8",
            "text": "Axo ix k'och heb' anima, ix sk'anb'an heb' t'a winhaj Pilato chi' tato tzato yik'elta junok presowum chi' winh t'a libre ichataxon sley t'a junjun q'uinh."
        },
        {
            "number": "9",
            "text": "Yuj chi', ix yalan winhaj Pilato chi' t'a heb': --¿E gana am swak'el winh he reyal t'a libre a ex israel ex tik? xchi winh t'a heb'."
        },
        {
            "number": "10",
            "text": "Icha chi' ix yal winh, yujto yojtactaxon winh to yuj schichonk'olal heb' winh sat sacerdote ix ak'jioch Jesús t'a yol sk'ab' winh."
        },
        {
            "number": "11",
            "text": "Palta a heb' winh yajal chi' ix ak'an sk'ool heb' anima chi', yic a winhaj Barrabás sk'anelta heb'."
        },
        {
            "number": "12",
            "text": "Axo ix yalan winhaj Pilato t'a heb' anima chi': --¿Tas he gana swutej winh tzeyal he reyaloc tik? xchi winh."
        },
        {
            "number": "13",
            "text": "Ix laj k'e nhilnaj heb' yalani: --Culusejk'e winh, xchi heb'."
        },
        {
            "number": "14",
            "text": "--Palta ¿tas smul winh jun? xchi winh. Ix te k'e nhilnaj heb' yalanxi: --Culusejk'e winh, xchi heb'."
        },
        {
            "number": "15",
            "text": "Axo winhaj Pilato chi', sgana winh to wach' skan t'a yichanh heb' anima, yuj chi' ix ak'jielta winhaj Barrabás chi'. Ixlajwi chi' ix ak'ji mak'joc Jesús yuj winh. Ichato chi' ix yak'anoch Jesús chi' winh t'a yol sk'ab' heb' sgana sculusank'ei."
        },
        {
            "number": "16",
            "text": "Axo heb' winh soldado ix ik'anb'at Jesús t'a yamaq'uil spat winh yajal. Ha jun pat chi' scuch Pretorio. Ata' ix yavtejcot heb' winh soldado heb' winh smasanil."
        },
        {
            "number": "17",
            "text": "Ix yak'och jun k'ik'mutz'inac k'apac heb' winh t'a Jesús. Ix sjalan jun q'uix corona heb' winh. Ix yak'ank'e heb' winh t'a sjolom."
        },
        {
            "number": "18",
            "text": "Ixlajwi chi' ix och ijan heb' winh yalan t'ay: --Tzalajanh ach sreyal heb' israel, xchi heb' winh t'ay."
        },
        {
            "number": "19",
            "text": "Ixlajwi chi', ix laj spajanoch jun te' aj heb' winh t'a sjolom. Ix laj stzub'an heb' winh. Ix laj stz'acan yak'em sb'a heb' winh t'ay."
        },
        {
            "number": "20",
            "text": "Axo ix lajwi sb'uchwaj heb' winh t'ay, ix yik'anxiel jun k'ik'mutz'inac k'apac chi' heb' winh t'ay. Ix yak'anxioch spichultaxon heb' winh. Ichato chi' ix yik'anb'at heb' winh b'aj ix culusajk'ei."
        },
        {
            "number": "21",
            "text": "Ay jun winh aj Cirene scuch Simón, smam winhaj Alejandro yet' winhaj Rufo. Van sjax winh b'aj ix xid'eq'ui. Ix ak'ji pural winh yuj heb' yic scuchanb'at sculusal Jesús winh."
        },
        {
            "number": "22",
            "text": "Ixlajwi chi', ix yik'anb'at Jesús heb' t'a jun lugar scuch Gólgota. Syalelk'ochi: Lum B'aj Ay Sb'aquil Jolom."
        },
        {
            "number": "23",
            "text": "Ata' ix yak' heb' yuk' yal uwa calan yaj yet' jun te' scuch mirra, palta maj schalaj yuk'ej t'a heb'."
        },
        {
            "number": "24",
            "text": "Ixlajwi chi', ix sculusank'e heb'. Axo heb' soldado chi', ix laj yak'an suerte heb' yic spucanek' spichul heb' t'a spatic, icha syala' tas ix yik' junjun heb'."
        },
        {
            "number": "25",
            "text": "Axo t'a k'ek'ualil a las nuewe, ix sculusank'e Jesús heb'."
        },
        {
            "number": "26",
            "text": "Ay jun letra ix tz'ib'chajochi. Ha tz'alani tas yuj ix ak'jioch chamel t'a yib'anh. Ha sReyal heb' aj Israel, xchi."
        },
        {
            "number": "27",
            "text": "Ay pax chawanh heb' winh elk'um ix culusajk'e yet'oc, jun winh t'a swach', jun winh t'a sk'exanh. Junjun sculusal junjun heb' winh."
        },
        {
            "number": "28",
            "text": "Axo heb' ix laj ek' ta', ix b'uchwaj heb' t'ay. Slaj swichub'tanhan sjolom heb' t'ay. Syalan heb': --E... a ach ton tik ix ala' to tza satel stemplo Dios, tza b'oanxik'e sk'exul t'a schab'jial."
        },
        {
            "number": "29",
            "text": "Col a b'a. Emanhcot t'a te' culus chi', xchi heb' t'ay."
        },
        {
            "number": "30",
            "text": "Icha pax chi' heb' sat sacerdote yet' heb' k'ayb'um t'a ley Moisés, ix laj b'uchjwaj heb' t'ay. Ix laj yalank'e heb': --Ix laj colchaj juntzanh heb' yuj winh, palta max yal-laj scolan sb'a winh ticnaik."
        },
        {
            "number": "31",
            "text": "Ha Cristo tik, ko reyal a onh israel onh tik. Ha ticnaik, emocab'cot t'a te' culus tik quila'. Ichato chi' ol cak'anoch t'a ko k'ool, xchi heb'. Axo heb' winh ix culusajk'e yet' chi', ix b'uchwajpax heb' winh t'ay."
        },
        {
            "number": "32",
            "text": "Axo t'a chimk'ualil, ix k'ik'b'i t'a smasanil yol yib'anhk’inal tik masanto t'a yemk'ualil a las tres."
        },
        {
            "number": "33",
            "text": "Ix lajwinhej chi', te chaanh ix awajk'e Jesús: --Eloi, Eloi, ¿lama sabactani? xchi. Syalelk'ochi: Ach in Diosal, ach in Diosal, ¿tas yuj tzin actejcan in ch'ocoj? xchi."
        },
        {
            "number": "34",
            "text": "Axo heb' ayek' ta', ay heb' ix ab'an jun lolonel chi', ix yalan heb': --Ab'ec. Ha t'a winhaj Elías, winh schecab' Dios, ata' tz'awaji, xchi heb'."
        },
        {
            "number": "35",
            "text": "Ixlajwi chi', ay jun winh ix b'at lemnajoc, ix slab'anem jun tz'ub'lab' winh t'a skal winagre. Ix yak'anoch winh t'a sjolom jun te' aj. Ix yak'ank'e winh t'a sti' Jesús. Ix yalan winh: --Yilxo, canocab'nhej icha chi' b'ela. Ol quila' tato ol ja winhaj Elías chi' ul yik'emta, xchi winh."
        },
        {
            "number": "36",
            "text": "Axo Jesús, chaanh ix awaj junelxo. Ichato chi' b'ian, ix chami."
        },
        {
            "number": "37",
            "text": "Axo jun cortina ayoch smaculoc snanhal stemplo Dios, ix nhik'chaj snanhal. Ix cot nhik'naj t'a sjolom masanto ix emul t'a yich."
        },
        {
            "number": "38",
            "text": "Axo winh yajal heb' soldado ayek' t'a yichanh Jesús, ix yilan winh chajtil ix aj schami. Yuj chi' ix yalan winh: --Ha jun winh tik, wal yel Yuninal Dios, xchi winh."
        },
        {
            "number": "39",
            "text": "Ay pax juntzanh heb' ix ix najattac aycoti, wan yilancot heb' ix. Ha t'a skal heb' ix, ayek' ix María aj Magdala, ix Salomé yet' ix María snun winhaj José yet' winhaj Jacobo, winh tzak'an unin."
        },
        {
            "number": "40",
            "text": "Ha heb' ix chi', ek'nac heb' ix yet' Jesús ayic ayek' t'a Galilea. Ha heb' ix ak'jinac serwil. Tzijtum juntzanhxo heb' ix ix ayek' yet' heb' ix. Aton heb' ix, ix k'och yet' Jesús t'a Jerusalén chi'."
        },
        {
            "number": "41",
            "text": "Ha t'a jun k'u chi', sk'ual yak'an lista sb'a heb' israel, yujto k'ik'anocxo sk'ual ik'oj ip. Axo yic wan sq'uik'b'i"
        },
        {
            "number": "42",
            "text": "ix k'och winhaj José, aj chonhab' Arimatea. Te niwan yopisio winh t'a skal heb' yetyajalil. Ha jun winh chi', tanhwab'il yoch Dios Yajalil yuj winh. Ix stek'b'ej sb'a winh, ix k'och winh t'a winhaj Pilato. Ix sk'ananemta sniwanil Jesús winh t'a winh."
        },
        {
            "number": "43",
            "text": "Ix sat sk'ool winhaj Pilato chi' ayic ix yab'an winh to toxo ix cham Jesús. Yuj chi' ix yavtancot winh yajal heb' soldado winh. Ix sk'anb'an winh t'a winh tato toxo ix cham Jesús chi'."
        },
        {
            "number": "44",
            "text": "Axo ix yab'an winh to toxo ix chami, ix yalan winh to syal b'at yik'anemta sniwanil winhaj José chi'."
        },
        {
            "number": "45",
            "text": "Ix smanan jun sábana te wach' winhaj José chi'. Ixlajwi chi', ix b'at winh yik'emta sniwanil chi'. Ix sb'ak'anoch k'apac sábana chi' winh t'ay. Ix b'at yak'ancanoch winh t'a yol jun k'een k'een joyb'ilxo el yool. Ix yak'ancanoch jun k'een winh smaculoc."
        },
        {
            "number": "46",
            "text": "Axo ix María aj Magdala yet' ix María snun winhaj José, ix yil heb' ix b'aj ix mucchajcanochi."
        }
    ]
}