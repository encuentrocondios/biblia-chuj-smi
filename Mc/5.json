{
    "chapter": "5",
    "verses": [
        {
            "number": "1",
            "text": "Ix k'och Jesús yet' eb' sk'ayb'um t'a junxo sk'axepal ha' nhajab' chi' t'a Gerasa."
        },
        {
            "number": "2",
            "text": "Ayic van yelta Jesús t'a yol te' barco chi', ix cot jun vinh b'aj smucchaj eb' chamnac, ix k'och vinh t'ay. Ha jun vinh chi', ayoch enemigo t'a vinh."
        },
        {
            "number": "3",
            "text": "Anhej b'aj mucan eb' chamnac, anhej ta' cajan vinh. Malaj junok mach syal stzek'an vinh, wach'chom yet' q'uen cadena."
        },
        {
            "number": "4",
            "text": "Yujto tzijtum elxo stzek'chaj vinh yet' q'uen t'a sjaj yoc yet' t'a sk'ab', palta t'a juntac el sd'inhchajb'at q'ueen yuj vinh. Malaj junok mach stzak'van syaman vinh."
        },
        {
            "number": "5",
            "text": "Masanil tiempo, t'ak'walil yet' t'a k'ualil, tonhej sb'eyek' vinh t'a jolomtac vitz, yet' b'aj smucchaj eb' chamnac. Tz'avaj vinh. Ste maq'uej lajvoc sb'a vinh t'a juntzanh q'uen q'ueen."
        },
        {
            "number": "6",
            "text": "Najatto ix yilb'at Jesús chi' vinh, ix spilan yip vinh scot t'ay. k'axel yem cuman vinh t'a yichanh sk'ochi."
        },
        {
            "number": "7",
            "text": "Yuj chi' ix yalan Jesús: --Ach enemigo, elanh t'a vinh, xchi. Ixlajwi chi', ix te q'ue yav vinh yalani: --¿Tas alan ic t'ayin, ach Jesús? Ha ach tik, Yuninal ach Dios, jun te Nivan Yelk'ochi. Tzin tevi val t'ayach t'a yichanh Dios, manh in ixtej, xchi vinh t'ay."
        },
        {
            "number": "8",
            "text": "Ixlajwi chi', ix sk'anb'an Jesús t'a vinh: --¿Tas a b'i? xchi t'a vinh. --Legión in b'i, yujto tzijtum co b'eyi, xchi vinh."
        },
        {
            "number": "9",
            "text": "Ix och ijan vinh stevi t'a Jesús, yic max checjiel eb' enemigo chi' t'a jun lugar chi'."
        },
        {
            "number": "10",
            "text": "Ay juntzanh nok' chitam van sva t'a stz'ey jun tzalan chi'."
        },
        {
            "number": "11",
            "text": "Yuj chi' ix tevioch masanil eb' enemigo chi' t'a Jesús: --Checonhcanb'at t'a skal nok' chitam chi', yic ha t'a nok' ol onh ochcanoc, xchi eb'."
        },
        {
            "number": "12",
            "text": "Axo Jesús ix chaanb'at eb' t'a nok'. Yuj chi' ix el eb' t'a vinh, haxo t'a nok' chitam chi' ix b'at ochxican eb'. Ay am chab'oc mil nok'. Ix laj syumanb'at sb'a nok' smasanil t'a sattac vitz. Ix laj b'at nok' t'a yol ha' nhajab' chi'. Ix laj sjik' ha' nok', ix cham nok'."
        },
        {
            "number": "13",
            "text": "Axo eb' stanhvumal nok' ix te xiv eb'. Ix laj b'at eb' elelal. Ix laj ek' eb' yalcanel yab'ixal jun chi' t'a chonhab' yet' b'aj najat yajb'ati. Yuj chi', ix laj k'och eb' anima yila' tas jun ix uji chi'."
        },
        {
            "number": "14",
            "text": "Axo ix k'och eb' b'aj ayek' Jesús, ix yilan eb' to a vinh b'aj ix el eb' enemigo chi', k'ojanek' vinh ta'. Ayxo och spichul vinh, te wach'xo sk'ol vinh. Yuj chi', ix te xiv eb'."
        },
        {
            "number": "15",
            "text": "Ha eb' ix ilan tas ix sk'ulej Jesús chi', a eb' ix alan t'a juntzanhxo eb' vanto sk'ochi. Ix laj yalan eb' tas ix aj yel eb' enemigo chi' yet' tas ix aj pax nok' chitam chi'."
        },
        {
            "number": "16",
            "text": "Yuj chi', ix tevi eb' anima chi' t'a Jesús, yic tz'el t'a yol slugar eb' chi'."
        },
        {
            "number": "17",
            "text": "Ayic ix ochxi Jesús t'a yol barco, haxo vinh b'aj ix el eb' enemigo chi', ix sk'an pavor vinh t'a Jesús yic wach' sb'atcan vinh yet'oc."
        },
        {
            "number": "18",
            "text": "Palta ix yalan t'a vinh: --Paxanh t'a a pat, b'aj ay a mam yet' eb' uk'tac. Tzalan icha tik t'a eb': Nivan tas ix sb'o Dios Cajal t'ayin. Ix te ok' sk'ool t'ayin, xa chi, xchi Jesús t'a vinh."
        },
        {
            "number": "19",
            "text": "Yuj chi', ix b'at vinh. Ix ek' pax vinh t'a juntzanhxo chonhab' t'a yol yic Decápolis. Ix laj yalanel vinh jantac tas ix sb'o Jesús t'ay. Yuj chi' ix te sat sk'ol eb' smasanil."
        },
        {
            "number": "20",
            "text": "Ixlajwi chi', ix ek'xi Jesús t'ha ha' nhajab' b'aj ix coti. Axo yic ix k'ochxi t'a sti' ha' chi', tzijtum anima ix smolb'ej sb'a."
        },
        {
            "number": "21",
            "text": "Ix k'och jun vinh yajal yaj t'a spatil culto, scuch Jairo. Ayic ix yilan Jesús vinh, ix em cuman vinh t'a yichanh."
        },
        {
            "number": "22",
            "text": "Ix te tevi vinh t'ay, ix yalan vinh: --Toxo val scham jun ix visil. Conh ved'oc, b'at aq'uek' a k'ab' t'a yib'anh ix, yic ol b'oxoc sk'ool ix yic manh ol cham ix, xchi vinh t'ay."
        },
        {
            "number": "23",
            "text": "Yuj chi' ix b'at Jesús yet' vinh. Tzijtum pax anima ix b'at yet'oc, ix ste vitz'ej sb'a eb'."
        },
        {
            "number": "24",
            "text": "Palta ay junxo ix, ayxo slajchavil ab'il syamanoch yel jun ha' t'a snivanil ix."
        },
        {
            "number": "25",
            "text": "Tzijtum eb' anhtum b'aj ix b'at yixtej sb'a ix. Masanil tastac ay t'a ix, ix schonhel ix yuj stupan eb'. Palta maj b'oxilaj ix yuj eb', masnhej ix te nivtaj ix."
        },
        {
            "number": "26",
            "text": "Palta ix yab'an yab'ixal Jesús ix. Yuj chi' ix k'och ix t'a spatic t'a skal eb' anima. Ix syaman sti' spichul Jesús chi' ix,"
        },
        {
            "number": "27",
            "text": "yujto ix sna' ix: Tonhejocab' tzin yam jab'oc sti' spichul, tzin b'oxicani, xchi ix."
        },
        {
            "number": "28",
            "text": "D'a jun rato chi', ix och vaan jun syaelal ix chi'. Ix yab'an ix sb'oxi sk'ool yuj jun syaelal chi'."
        },
        {
            "number": "29",
            "text": "Axo Jesús yojtac to ay mach ix b'oxi sk'ool yuj spoder. Yuj chi', ix meltzajb'at q'uelan t'a eb' anima chi', ix sk'anb'an t'a eb': --¿Mach jun ix yaman in pichul tik? xchi t'a eb'."
        },
        {
            "number": "30",
            "text": "Axo eb' sk'ayb'um ix alan t'ay: --Ina te vitz'an yaj b'aj ayach ek' t'a skal eb' anima tik, slajvi chi' tza k'anb'ani: ¿Mach jun in yamani? xa chi, xchi eb' t'ay."
        },
        {
            "number": "31",
            "text": "Palta ix ek' q'ueleloc t'a skal eb' anima sayani mach jun ix yaman chi'."
        },
        {
            "number": "32",
            "text": "Axo ix ix chi', ix te ib'xiq'ue ix yuj xivelal. Yujto yojtacxo ix to ix b'oxi sk'ool ix yuj. Yuj chi', ix k'och ix t'ay. Ix em cuman ix t'a yichanh. Yelk'olal ix yal ix smasanil t'a yel."
        },
        {
            "number": "33",
            "text": "Yuj chi' ix yal Jesús chi' t'a ix: --Ach ix, yujto in ak'och t'a a k'ool, yuj chi' ach b'oxi. Paxanh t'a tzalajk'olal. Tik ach b'oxi t'a jun a yaelal tik, xchi t'a ix."
        },
        {
            "number": "34",
            "text": "Ayic van yalan Jesús, ay juntzanh eb' vinh ix cot t'a spat vinh yajal yaj t'a spatil culto chi'. Ix yalan eb' vinh t'a vinhaj Jairo chi': --Ha jun ix isil chi', toxo ix cham ix. Nab'axonhej tza tzuntzej co k'ayb'umal tik yic b'at yilani, xchi eb' vinh t'a vinh."
        },
        {
            "number": "35",
            "text": "Palta ayic ix yab'an Jesús chi' tas ix yal eb' vinh, ix yalan t'a vinh: --Manh a na jun chi'. Ak' val och Dios t'a a k'ool, xchi."
        },
        {
            "number": "36",
            "text": "Ixlajwi chi', malaj eb' anima ix schab'at yet'oc. Anhej vinhaj Pedro, vinhaj Jacobo yet' vinhaj Juan yuk'tac vinhaj Jacobo chi' ix schab'at yet'oc."
        },
        {
            "number": "37",
            "text": "Axo ix k'och eb' t'a spat vinh yajal chi', ix yilani, vejanchaanh eb' oq'uel. Manh jantacoc yel yav eb'."
        },
        {
            "number": "38",
            "text": "Yuj chi', ix och t'a yol pat chi', ix yalan t'a eb': --¿Tas yuj tzex te oq'ui? Ha ix unin tik, manh chamnacoclaj ix, tonhej svay ix, xchi t'a eb'."
        },
        {
            "number": "39",
            "text": "Palta tonhej ix tzevaj eb'. Axo ix lajvi yelta eb' anima chi' yuj, ix yik'anoch smam snun ix, yet' eb' ajun yet'oc. Ix ochk'och eb' b'aj ayek' ix unin chi'."
        },
        {
            "number": "40",
            "text": "Ix syaman sk'ab' ix, ix yalan t'a ix: --Talita cumi, xchi. Syalelk'ochi: Ach ix unin, a in sval t'ayach, q'ueanh vaan, xchi."
        },
        {
            "number": "41",
            "text": "D'a jun rato chi', ix q'ue van ix, ix b'ey ix. Slajchavilxo ab'il ix. Axo eb' anima ayek' ta', ix te sat sk'ool eb'."
        },
        {
            "number": "42",
            "text": "Palta ix cham val yalan Jesús t'a eb': --Ayta b'aj tzeyalel jun tik. Hak'ek wa ix unin tik, xchi t'a eb'."
        }
    ]
}