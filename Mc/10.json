{
    "chapter": "10",
    "verses": [
        {
            "number": "1",
            "text": "Ix elxi Jesús t'a Capernaum b'aj ayek' chi', ix ek' t'a yol yic Judea. Ix k'och t'a junxo lugar ay t'a sk'axepal ha' Jordán. Ata' ix smolb'ej sb'a eb' anima t'ay junelxo. Ix sk'ayb'an eb' ichataxon smodo."
        },
        {
            "number": "2",
            "text": "Ay juntzanh eb' winh fariseo ix k'och t'ay, yujto sgana eb' winh syak' proval. Yuj chi', ix sk'anb'an eb' winh t'ay tato ay sleyal spucan sb'a junok winh vinac yet' ix yetb'eyum."
        },
        {
            "number": "3",
            "text": "Yuj chi', ix yalan Jesús t'a eb' winh: --¿Tas schican schecnab'il Moisés t'a Slolonel Dios Tz'ib'ab'ilcani? xchi."
        },
        {
            "number": "4",
            "text": "Ix yalan eb' winh: --Yalnaccan winhaj Moisés chi' to syal yak'an junok yumal winh yic pucojb'ail t'a ix yetb'eyum, slajvi chi' spucan sb'a winh yet' ix, xchi eb' winh t'ay."
        },
        {
            "number": "5",
            "text": "Ix yalanxi Jesús: --Yuj val e pital, yuj chi' yalnaccan jun checnab'il chi' winhaj Moisés chi'."
        },
        {
            "number": "6",
            "text": "Palta atax sb'oannac yol yib'anhk’inal tik Dios, sb'oannaccan winh vinac yet' ix ix."
        },
        {
            "number": "7",
            "text": "Atax ta' yalnaccan icha tik: Ha winh vinac, ol yactejcan smam snun winh yic junxonhej tz'ajkan winh yet' ix yetb'eyum."
        },
        {
            "number": "8",
            "text": "Junxonhej nivanil tz'ajkan eb' schavanhil, xchi Dios. Yel, manhxo chavanhoc eb', junxonhej yaj eb'."
        },
        {
            "number": "9",
            "text": "Yuj chi', a eb' junxonhej yajcan yuj Dios max yal-laj spojan sb'a eb' yuj eb' anima, xchi Jesús t'a eb' winh."
        },
        {
            "number": "10",
            "text": "Ixlajwi chi' ix ochxi Jesús t'a yol pat yet' eb' sk'ayb'um, ix sk'anb'an eb' t'ay, tas syalelk'och jun ix yal chi'."
        },
        {
            "number": "11",
            "text": "Yuj chi' ix yalan t'a eb': --Ha mach spuc sb'a yet' ix yetb'eyum, syik'an junocxo ix, tz'em ajmulal."
        },
        {
            "number": "12",
            "text": "Anhejtona' a junok ix ix spuc sb'a yet' winh yetb'eyum, syik'an junocxo vinac ix, tz'em ix ajmulal, xchi Jesús t'a eb'."
        },
        {
            "number": "13",
            "text": "Ixlajwi chi', ay juntzanh unin ix ik'jicot t'a Jesús yuj eb' anima, yic syaq'uek' sk'ab' t'a sjolom eb'. Palta haxo eb' sk'ayb'um ix cachanoch vaan eb' tz'ik'ancot eb' unin chi'."
        },
        {
            "number": "14",
            "text": "Ha ix yilan jun chi' Jesús, ix cot yoval t'a eb', ix yalani: --Chaeccot eb' unin t'ayin. Manh e cach eb', yujto anhej eb' lajan spensar icha eb' unin tik ay yalan yic yoch t'a yol sk'ab' Dios."
        },
        {
            "number": "15",
            "text": "Val yel swal t'ayex, a eb' max chaan Dios Yajaloc icha syutej schaan junok unin, manh ol och eb' t'a yol sk'ab', xchi Jesús t'a eb'."
        },
        {
            "number": "16",
            "text": "Ixlajwi chi', ix schelanq'ue eb' unin chi'. Ix yak'anek' sk'ab' t'a sjolom eb'. Ix sk'anan swach'k'olal Dios t'a yib'anh eb'."
        },
        {
            "number": "17",
            "text": "Axo yic van sb'atxi Jesús t'a yol b'e, ay jun winh ix spil yip scot t'ay. Ix em cumnaj winh t'a yichanh sk'ochi. Ix yalan winh t'ay: --Ach in wach' k'ayb'umal, tzin k'anb'ej t'ayach, ¿tas ol vutoc in chaan in q'uinal t'a junelnhej? xchi winh t'ay."
        },
        {
            "number": "18",
            "text": "--¿Tas yuj tzin al wach'il? Junnhej mach wach', anhejton Dios."
        },
        {
            "number": "19",
            "text": "Inai, ojtac juntzanh schecnab'il Dios tz'alan icha tik: Manh ach em ajmulal. Manh a milcham junok etanimail. Manh ach elk'anoc. Manh ak'och es t'a yib'anh junok etanimail. Manh ak' musansatil junok etanimail. Ayokab' yelk'och a mam a nun t'a a sat, xchi Jesús t'a winh."
        },
        {
            "number": "20",
            "text": "--Mamin, atax in cotoch uninal, tzin k'anab'ajej juntzanh checnab'il tik smasanil, xchi winh t'ay."
        },
        {
            "number": "21",
            "text": "Yuj chi', ix och q'uelan Jesús t'a winh. Ix te xajanaj winh yuj. Ix yalan t'a winh: --Ayto junxo max ach tzak'vani. Ixic, b'at chonhel jantac tas ay t'ayach. Tzak'an stojol t'a eb' meb'a', yic ol a cha a b'eyumal t'a satcha’anh. Slajvi chi', tzach jax t'ayin, haxo och in k'ayb'umoc chi', xchi t'a winh."
        },
        {
            "number": "22",
            "text": "Axo ix yab'an juntzanh chi' winh, ix te kus winh. Yuj chi' te cusk'olalxo ix pax winh, yujto manh jantacoc tas ay t'a winh."
        },
        {
            "number": "23",
            "text": "Axo ix lajvi spax winh, ix meltzajb'at q'uelan Jesús t'a eb' sk'ayb'um. Ix yalan t'a eb': --Ha val eb' b'eyum, ay val smay manh ol ochlaj eb' t'a yol sk'ab' Dios, xchi t'a eb'."
        },
        {
            "number": "24",
            "text": "Ha eb' sk'ayb'um chi', ix te sat sk'ol eb' yab'an juntzanh chi'. Palta ix yalanxi t'a eb': --Ex in k'ayb'um, a eb' syak'och sb'eyumal yipoc sk'ool, ay val smay manh ol ochlaj eb' t'a yol sk'ab' Dios."
        },
        {
            "number": "25",
            "text": "Q'uinaloc ay junok nok' camello ticnaic. ¿Tom ol yal yek' nok' t'a yixal junok q'uen acxa? Icha chi' yaj eb' b'eyum, yelxo val pural ol och eb' t'a yol sk'ab' Dios, xchi."
        },
        {
            "number": "26",
            "text": "Ayic ix yab'an jun chi' eb', ix te wach' satb'at sk'ool eb'. Ix laj yalan eb': --Tato icha chi', ¿mach ol yal scolchaji? xchi eb'."
        },
        {
            "number": "27",
            "text": "Yuj chi', ix och q'uelan Jesús t'a eb', ix yalani: --Ha jun tik, malaj junok anima syal yuj. Palta ha Dios syal yuj. Yujto masanil tas syalnhej yuj, xchi."
        },
        {
            "number": "28",
            "text": "Axo winhaj Pedro ix alan t'ay: --Mamin, a onh tik, ix cactejcan smasanil tastac, onh och a k'ayb'umoc, xchi winh t'ay."
        },
        {
            "number": "29",
            "text": "--Val yel swal t'ayex, a mach syactejcan spat vuuj, mato yuk'tac, yanab', smam snun, ma yuninal, ma sluum syactejcan vuuj, yuj pax jun wach' ab'ix yic colnab'il, te niwan spak ol scha'a."
        },
        {
            "number": "30",
            "text": "Ol ak'joc junok ciento spat, yuk'tac, yanab', snun, yuninal, yet' sluum t'a jun tiempo tik. Ol yab' ton syail eb' yuj eb' anima, palta haxo t'a yic jun pekti’ ol javok, ol scha sk'inal eb' t'a junelnhej."
        },
        {
            "number": "31",
            "text": "Ay eb' niwan yelk'och t'a co cal ticnaic, palta a eb' chi', malaj ol aj yelk'och eb' t'a jun pekti’ chi'. Anhejtona' ay eb' malaj yelk'och t'a co cal ticnaic, palta ha t'a jun pekti’ chi', niwan ol aj yelk'och eb', xchi Jesús t'a eb'."
        },
        {
            "number": "32",
            "text": "Axo Jesús ix b'atxi t'a yol jun b'e sk'och t'a Jerusalén. Ix b'ab'laj yuj eb' sk'ayb'um. Ha eb' sk'ayb'um chi', tonhej ix sat sk'ool eb'. Axo juntzanhxo eb' anima ajun yet' eb', ix te xiv eb'. Axo Jesús, ix avtanelta eb' sk'ayb'um chi' slajchavanhil t'a skal eb' anima chi'. Ix och ijan yalan t'a eb' tastac ol javok t'a yib'anh."
        },
        {
            "number": "33",
            "text": "--Ina van co b'at t'a Jerusalén ticnaic. Ha in Ak'b'il in cot yuj Dios voch animail tik, ol in ak'jococh t'a yol sk'ab' eb' sat sacerdote yet' t'a yol sk'ab' eb' k'ayb'um t'a ley Moisés. Ol yak'anoch chamel eb' t'a vib'anh. Ol in ak'jococh t'a yol sk'ab' eb' ch'oc chonhab'il."
        },
        {
            "number": "34",
            "text": "Ol in sb'uch eb'. Ol in smak'an eb'. Ol in stzub'ej eb'. Ol in smilancham eb'. Palta haxo t'a schab'jial ol in pitzvocxi, xchi Jesús t'a eb'."
        },
        {
            "number": "35",
            "text": "Ha eb' winh yuninal winhaj Zebedeo, aton winhaj Jacobo yet' winhaj Juan, ix k'och eb' winh yal t'a Jesús: --Mamin, a tas ol co k'an t'ayach, co gana tzak' t'ayonh, xchi eb' winh t'ay."
        },
        {
            "number": "36",
            "text": "--¿Tas e gana svak' t'ayex? xchi t'a eb' winh."
        },
        {
            "number": "37",
            "text": "--Ayic ol ach och yajalil, tzoc onh a cha em k'ojan t'a a tz'ey, jun onh t'a a wach', jun onhxo t'a a q'uexanh, xchi eb' winh t'ay."
        },
        {
            "number": "38",
            "text": "--Max nachajel eyuuj tas tze k'an t'ayin. ¿Tom ol techaj yaelal e yuj icha ol in utaj a in tik? Ha val jun tas ol javok t'a vib'anh ichato ol in ak'joc bautizar yuj, ¿tom ol techaj eyuuj? xchi t'a eb' winh."
        },
        {
            "number": "39",
            "text": "--Ol techajoc, xchi eb' winh. --Val yel, ol ex ak'joc proval, icha ol in ajoc. Icha ol vab' syail, icha chi' ol aj eyab'anpax syail."
        },
        {
            "number": "40",
            "text": "Palta a in tik, malaj valan wik ex vak'an em k'ojan t'a in wach' k'ab', ma t'a in q'uexanh. Yujto a co Mam Dios b'ojinaccani mach eb' ol em k'ojan ta', xchi t'a eb' winh."
        },
        {
            "number": "41",
            "text": "Ayic ix yab'an lajunhvanhxo eb' yetk'ayb'umal eb' chi', ix cot yoval eb' t'a winhaj Jacobo yet' t'a winhaj Juan chi'."
        },
        {
            "number": "42",
            "text": "Axo Jesús chi' ix awtankot eb' slajchavanhil, ix yalan t'a eb': --Toxon eyojtac to a eb' ayoch yajalil t'a junjun nivac chonhab', syak' mandar eb'. Axo eb' nivac vinac, yajal yaj eb' t'a yib'anh eb' anima."
        },
        {
            "number": "43",
            "text": "Palta a exxo tik, manh ichoc ta' ol aj t'a e cal. Tato ay mach sgana niwan tz'aj yelk'och t'a e cal, yowalil tz'och ex yak' servil."
        },
        {
            "number": "44",
            "text": "Anhejtona', tato ay mach sgana sat tz'aj t'a e cal, yowalil tz'och e checab'oc."
        },
        {
            "number": "45",
            "text": "Yujto a in tik, wach'chom Ak'b'il in cot yuj Dios voch animail, manh yujoc vak'ji servil in javi, palta yuj vak'an servil. Ix in javi ul vak'cham in b'a sq'uexuloc eb' anima, yic wach' tzijtum eb' ol colchajcanel vuuj, xchi Jesús t'a eb'."
        },
        {
            "number": "46",
            "text": "Ix k'och Jesús t'a chonhab' Jericó yet' eb' sk'ayb'um. Axo yic ix b'atxi eb', manh jantacoc anima ix b'at yet' eb'. Axo t'a jun ti' b'e, ay jun winh k'ojanemi, Bartimeo sb'i winh, yuninal winhaj Timeo, max ujilaj yilan winh. Tonhej sk'an jab'oc tas winh t'a eb' anima."
        },
        {
            "number": "47",
            "text": "Axo ix yab'an winh to van yek' Jesús aj Nazaret, yuj chi' ix avaj chaanh winh: --Jesús, ach Yinhtilal winhaj David, ¿ma max ok' a k'ool t'ayin? xchi winh t'ay."
        },
        {
            "number": "48",
            "text": "Yuj chi', tzijtum eb' ix cachan winhaj Bartimeo chi' yic tz'em numan winh. Palta masnhej ix te avaj winh. --Ach Yinhtilal winhaj David, ¿ma max ok' a k'ool t'ayin? xchi winh t'ay."
        },
        {
            "number": "49",
            "text": "Yuj chi' ix och vaan Jesús, ix yalani: --Avtejeccot winh t'ayin, xchi. Yuj chi', ix b'at eb' yal t'a winh: --Tzalajanh. Q'ueanh vaan, yujto tzach yavtejb'at Jesús, xchi eb'."
        },
        {
            "number": "50",
            "text": "Yuj chi', ix syumancanel jun sábana winh b'ak'anoch t'ay. Ix q'ue jucnaj winh. Elanhchamel ix b'at winh t'a Jesús."
        },
        {
            "number": "51",
            "text": "Ix sk'anb'an Jesús t'a winh: --¿Tas a gana tzach vutej? xchi t'a winh. --Mamin, in gana svilxi, xchi winh t'ay."
        },
        {
            "number": "52",
            "text": "Ix ach b'oxi yujto ix ak'och Dios t'a a k'ool. Yuj chi', syalxo a pax ticnaic, xchi Jesús t'a winh. D'a jun rato chi' ix yilxi winh. Ixlajwi chi', ix och tzak'an winh yet' Jesús b'aj van sb'ati."
        }
    ]
}