{
    "chapter": "4",
    "verses": [
        {
            "number": "1",
            "text": "Ayic ix syamanxi och Jesús sk'ayb'an heb' anima t'a sti' ha' nhajab', tzijtum anima ix smolb'ej sb'a. Yuj chi', ix och t'a yol jun barco ayek' t'a sti' ha', ix em k'ojan. Axo heb' anima chi', ix kan heb' smasanil t'a sti' ha'."
        },
        {
            "number": "2",
            "text": "Tzijtum tas ix yak' sk'ayb'ej heb'. Ix yalan juntzanh ab'ix t'a heb'. Xchi icha tik:"
        },
        {
            "number": "3",
            "text": "--Ab'ec. Ay jun winh ix b'at tzicojb'at inhat trigo."
        },
        {
            "number": "4",
            "text": "Ayic wan stzicanb'at winh, ay ixim ix emcan t'a yoltac b'e. Axo nok' much ix ek' lojank'e ixim."
        },
        {
            "number": "5",
            "text": "Ay pax juntzanhxo ixim ix emcan t'a yib'anhtac k'een samk'een, b'aj jab'nhej slumal. Elanhchamel ix jawi ixim, yujto jab'nhej slumal."
        },
        {
            "number": "6",
            "text": "Palta haxo ix el yoc k'u, elanhchamel ix tacjiel ixim, yujto malaj wal sch'anhal yib' ixim."
        },
        {
            "number": "7",
            "text": "Ay pax juntzanhxo ixim ix emcan t'a caltac ank'ultak. Axo ix te q'uib' juntzanh ank'ultak chi', tonhej ix satel juntzanh inhat chi' t'a skal anh. Yuj chi' majxo yak'laj sat."
        },
        {
            "number": "8",
            "text": "Palta ay juntzanhxo ix emcan b'aj yax sat lu'um. Ha juntzanh chi' ix jawi, ix q'uib'i, ix aj sjolom. Ay ix yak' sat t'a 30. Ay ix yak' t'a 60. Ay ix yak' t'a jun ciento."
        },
        {
            "number": "9",
            "text": "Ha juntzanh tzeyab' tik, naec wal sik'lab'il, xchi Jesús t'a heb'."
        },
        {
            "number": "10",
            "text": "Ayic manhxalaj heb' anima chi' ayek' yet' Jesús, haxo heb' sk'ayb'um slajchawanhil yet' heb' ayek' t'a stz'ey, ix sk'anb'ej heb' t'ay: --¿Tas yuj ab'ixnhej tz'aj a k'ayb'an heb' anima? xchi heb'."
        },
        {
            "number": "11",
            "text": "Yuj chi', ix yalan t'a heb': --Anhej t'ayex sch'ox Dios juntzanh tas manta mach ojtannac, yic wach' snachajel eyuuj chajtil tz'aj eyoch t'a yol sk'ab'. Palta haxo t'a heb' anima smasanil, anhej juntzanh ab'ix sch'oxanel k'ayb'ub'al swala',"
        },
        {
            "number": "12",
            "text": "yic manh ol nachajel yuj heb'. Wach'chom syil junok tas heb', scanxinhej heb' ichnhej ta'. Ichato malaj tas syil heb'. Anhejtona', wach'chom syab' heb', palta max nachajel jab'oc yuj heb'. Yuj chi', max sk'ex spensar heb', max ak'ji lajwoc smul heb' yuj Dios."
        },
        {
            "number": "13",
            "text": "--Tato manh eyojtacoc tas syalelk'och jun ab'ix ix wal tik, ¿tas ol eyutoc eyojtacanel juntzanhxo ab'ix smasanil?"
        },
        {
            "number": "14",
            "text": "Ha winh tzicumb'at inhat trigo chi', syalelk'ochi, aton heb' tz'alanel slolonel Dios."
        },
        {
            "number": "15",
            "text": "Ha juntzanh inhat ix emcan t'a yoltac b'e chi', syalelk'ochi, a heb' ix ab'an slolonel Dios. Palta haxo yic slajwi yab'an heb', sk'och winh Satanás, syik'anel slolonel Dios winh t'a heb'."
        },
        {
            "number": "16",
            "text": "Axo juntzanh inhat ix emcan t'a yib'anh k'een k'een, syalelk'ochi, ay juntzanhxo anima tz'ab'an slolonel Dios, te tzalajk'olal scha heb'."
        },
        {
            "number": "17",
            "text": "Palta malaj jab'oc stek'anil heb', icha junok te te' malaj sch'anhal yib'. Axo yic sja junok yaelal, mato tz'ak'jioch t'a yib'anh heb' yuj slolonel Dios, jun rato sjuwiel spensar heb'."
        },
        {
            "number": "18",
            "text": "Axo juntzanhxo inhat ix emcan t'a caltac ank'ultak, syalelk'ochi, ay juntzanhxo heb' tz'ab'an slolonel Dios."
        },
        {
            "number": "19",
            "text": "Palta anhej yic yol yib'anhk’inal tik sna heb'. Sjuwiel spensar heb' yujto snib'ejoch sb'a heb' b'eyumal. Tzijtum juntzanh tas snib'ejoch heb'. Yuj chi', sjuwiel heb' t'a slolonel Dios. Lajan tz'aj heb' icha juntzanh inhat malaj jab'oc sat syak'a'."
        },
        {
            "number": "20",
            "text": "Palta haxo juntzanhxo inhat ix emcan b'aj yax sat lu'um, syalelk'ochi, ay juntzanhxo heb' tz'ab'an slolonel Dios, syak'wal och heb' t'a sk'ool. Ha heb' chi', lajan heb' icha juntzanh inhat syak' sat t'a 30. Ay pax heb' lajan icha juntzanh syak' sat t'a 60, yet' t'a jun ciento, xchi Jesús."
        },
        {
            "number": "21",
            "text": "Ix yalanxi Jesús: --Ayic sco tz'icanoch ko candil, ¿tom ha t'a yalanh junok cajón, ma t'a yalanh junok ch'at skak'cani? Ha t'a yib'anh junok tas chaanh, ata' skak'k'ei, yic wach' syak' yoc t'a yol ko pat."
        },
        {
            "number": "22",
            "text": "Icha pax chi' jantac tas k'ub'ab'ileli, ol checlajoc. Yed' jantacnhej tas k'ub'eltac yaji, ol checlajel smasanil."
        },
        {
            "number": "23",
            "text": "Ha juntzanh wan eyab'an tik, naec wal sik'lab'il."
        },
        {
            "number": "24",
            "text": "Hak'ek wal och he chiquin t'a tas wan eyab'ani, yujto icha tzeyutej eyak'anoch he chiquin, icha chi' ol yutoc Dios yak'anpax nachajel eyuuj. Ayto pax tas ol wach' ak'joc nachajel eyuuj."
        },
        {
            "number": "25",
            "text": "Yujto a mach sgana snachajel yuj, ol wach' ak'joc nachajel yuj heb'. Axo heb' malaj sgana snachajel yuj, a jab'oc tas ijan snachajel yuj heb', ol wach' ik'joc ek' t'a heb', xchi Jesús."
        },
        {
            "number": "26",
            "text": "--Ol wal t'ayex chajtil tz'aj yoch heb' anima t'a yol sk'ab' Dios. Lajan icha junok winh stzicb'at yinhat t'a sat junok sluum."
        },
        {
            "number": "27",
            "text": "Slajwi chi', sway winh junjun ak'wal, sk'ex wan winh t'a junjun k'u. Axo pax juntzanh inhat chi' sk'euli, sq'uib'i. Palta manh yojtacoc winh tas tz'aj sq'uib'i,"
        },
        {
            "number": "28",
            "text": "yujto yujnhej syaxil sat lu'um sq'uib'i. B'ab'el sk'eul xiil. Slajwi chi', sk'eul sjolom, tz'och sat."
        },
        {
            "number": "29",
            "text": "Ayic sk'anb'i, sjochchaji, yujto sk'och stiempoal yeli."
        },
        {
            "number": "30",
            "text": "¿Chajtil tz'aj sq'uib' sb'isul heb' anima yoch t'a yol sk'ab' Dios tze na'a? Ol wal jun ab'ix tik eyab'i, chajtil tz'aj sq'uib' sb'isul heb'."
        },
        {
            "number": "31",
            "text": "Ha heb' chi', lajan heb' icha juntzanh inhat mostaza tz'avchaj t'a junok lu'um. Ha juntzanh inhat chi', yelxo te cotac t'a yichanh masanil juntzanhxo inhat t'a yol yib'anhk’inal tik."
        },
        {
            "number": "32",
            "text": "Palta ayic toxo ix avchaji, sq'uib'i, ek'to tz'aj t'a yichanh masanil juntzanhxo itaj scawej t'a junjun ab'il. Te niwac tz'aj sk'ab', syal sb'oan so' nok' much t'a yenhul, xchi Jesús t'a heb'."
        },
        {
            "number": "33",
            "text": "Tzijtum juntzanh ab'ix icha jun tik ix yal Jesús t'a heb' ayic ix yalanel slolonel. Anhej juntzanh tas snachajel yuj heb', ix yaleli."
        },
        {
            "number": "34",
            "text": "Anhej juntzanh ab'ix chi' ix yak'lab'ej a ix yalanel t'a heb' anima. Axo yic ayek' sch'ocoj yet' heb' sk'ayb'um, ix laj yal t'a heb' tastac syalelk'och masanil juntzanh chi'."
        },
        {
            "number": "35",
            "text": "Anheja' t'a jun k'u chi' ayic wan sq'uik'b'i, ix yalan Jesús t'a heb' sk'ayb'um: --Coyec t'a junxo sk'axepal ha' chi', xchi."
        },
        {
            "number": "36",
            "text": "Yuj chi' ix yaktejcan juntzanh heb' anima ayek' t'a sti' ha' nhajab' chi'. Ix och heb' t'a yol te' barco t'a b'ajtaxon ayoch Jesús chi', ix b'at heb'. Ix b'at pax juntzanhxo barco yet' heb'."
        },
        {
            "number": "37",
            "text": "Palta ix jawi jun ik' te ov t'a yib'anh ha'. Ix och chulnaj ha' t'a yol te' barco chi'. Ix mak'jioch ha' t'a yol te' yuj ik' chi'. Ijan ix b'at te' t'a yich ha'."
        },
        {
            "number": "38",
            "text": "Axo Jesús waynac t'a yichelk'och te' barco chi', ayoch sk'anh jolom. Yuj chi', ix pitzjiel swayanh yuj heb'. --Mamin, ¿tom max a na jab'oc to wan ko b'at t'a yich ha'? xchi heb' t'ay."
        },
        {
            "number": "39",
            "text": "Yuj chi' ix k'e waan, ix cachji jun ik' chi' yuj yet' ha' nhajab' chi': --Ochanh waan. Numan tzach aji, xchi. Ichato chi' b'ian, ix och waan jun ik' chi', ix numk'aji."
        },
        {
            "number": "40",
            "text": "Ixlajwi chi', ix yalan t'a heb' sk'ayb'um chi': --¿Tas yuj tzex te xiwi? ¿Tas yuj maxto eyak'och Dios t'a he k'ool? xchi t'a heb'."
        },
        {
            "number": "41",
            "text": "Axo heb', tonhej ix te sat sk'ool heb' yuj. Ix laj yalan heb': --¿Tas yaj jun winh tik? Ina sk'anab'ajax winh yuj ik' yet' ha' nhajab' tik, xchi heb'."
        }
    ]
}