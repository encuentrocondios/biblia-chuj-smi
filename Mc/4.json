{
    "chapter": "4",
    "verses": [
        {
            "number": "1",
            "text": "Ayic ix syamanxi och Jesús sk'ayb'an eb' anima t'a sti' ha' nhajab', tzijtum anima ix smolb'ej sb'a. Yuj chi', ix och t'a yol jun barco ayek' t'a sti' ha', ix em k'ojan. Axo eb' anima chi', ix kan eb' smasanil t'a sti' ha'."
        },
        {
            "number": "2",
            "text": "Tzijtum tas ix yak' sk'ayb'ej eb'. Ix yalan juntzanh ab'ix t'a eb'. Xchi icha tik:"
        },
        {
            "number": "3",
            "text": "--Ab'ec. Ay jun vinh ix b'at tzicojb'at inhat trigo."
        },
        {
            "number": "4",
            "text": "Ayic van stzicanb'at vinh, ay ixim ix emcan t'a yoltac b'e. Axo nok' much ix ek' lojanq'ue ixim."
        },
        {
            "number": "5",
            "text": "Ay pax juntzanhxo ixim ix emcan t'a yib'anhtac q'uen samq'ueen, b'aj jab'nhej slumal. Elanhchamel ix javi ixim, yujto jab'nhej slumal."
        },
        {
            "number": "6",
            "text": "Palta haxo ix el yoc k'u, elanhchamel ix tacjiel ixim, yujto malaj val sch'anhal yib' ixim."
        },
        {
            "number": "7",
            "text": "Ay pax juntzanhxo ixim ix emcan t'a caltac ank'ultak. Axo ix te q'uib' juntzanh ank'ultak chi', tonhej ix satel juntzanh inhat chi' t'a skal anh. Yuj chi' majxo yak'laj sat."
        },
        {
            "number": "8",
            "text": "Palta ay juntzanhxo ix emcan b'aj yax sat lu'um. Ha juntzanh chi' ix javi, ix q'uib'i, ix aj sjolom. Ay ix yak' sat t'a 30. Ay ix yak' t'a 60. Ay ix yak' t'a jun ciento."
        },
        {
            "number": "9",
            "text": "Ha juntzanh tzeyab' tik, naec val sik'lab'il, xchi Jesús t'a eb'."
        },
        {
            "number": "10",
            "text": "Ayic manhxalaj eb' anima chi' ayek' yet' Jesús, haxo eb' sk'ayb'um slajchavanhil yet' eb' ayek' t'a stz'ey, ix sk'anb'ej eb' t'ay: --¿Tas yuj ab'ixnhej tz'aj a k'ayb'an eb' anima? xchi eb'."
        },
        {
            "number": "11",
            "text": "Yuj chi', ix yalan t'a eb': --Anhej t'ayex sch'ox Dios juntzanh tas manta mach ojtannac, yic wach' snachajel eyuuj chajtil tz'aj eyoch t'a yol sk'ab'. Palta haxo t'a eb' anima smasanil, anhej juntzanh ab'ix sch'oxanel k'ayb'ub'al svala',"
        },
        {
            "number": "12",
            "text": "yic manh ol nachajel yuj eb'. Wach'chom syil junok tas eb', scanxinhej eb' ichnhej ta'. Ichato malaj tas syil eb'. Anhejtona', wach'chom syab' eb', palta max nachajel jab'oc yuj eb'. Yuj chi', max sq'uex spensar eb', max ak'ji lajvoc smul eb' yuj Dios."
        },
        {
            "number": "13",
            "text": "--Tato manh eyojtacoc tas syalelk'och jun ab'ix ix val tik, ¿tas ol eyutoc eyojtacanel juntzanhxo ab'ix smasanil?"
        },
        {
            "number": "14",
            "text": "Ha vinh tzicumb'at inhat trigo chi', syalelk'ochi, aton eb' tz'alanel slolonel Dios."
        },
        {
            "number": "15",
            "text": "Ha juntzanh inhat ix emcan t'a yoltac b'e chi', syalelk'ochi, a eb' ix ab'an slolonel Dios. Palta haxo yic slajvi yab'an eb', sk'och vinh Satanás, syik'anel slolonel Dios vinh t'a eb'."
        },
        {
            "number": "16",
            "text": "Axo juntzanh inhat ix emcan t'a yib'anh q'uen q'ueen, syalelk'ochi, ay juntzanhxo anima tz'ab'an slolonel Dios, te tzalajk'olal scha eb'."
        },
        {
            "number": "17",
            "text": "Palta malaj jab'oc stek'anil eb', icha junok te te' malaj sch'anhal yib'. Axo yic sja junok yaelal, mato tz'ak'jioch t'a yib'anh eb' yuj slolonel Dios, jun rato sjuwiel spensar eb'."
        },
        {
            "number": "18",
            "text": "Axo juntzanhxo inhat ix emcan t'a caltac ank'ultak, syalelk'ochi, ay juntzanhxo eb' tz'ab'an slolonel Dios."
        },
        {
            "number": "19",
            "text": "Palta anhej yic yol yib'anhk’inal tik sna eb'. Sjuviel spensar eb' yujto snib'ejoch sb'a eb' b'eyumal. Tzijtum juntzanh tas snib'ejoch eb'. Yuj chi', sjuwiel eb' t'a slolonel Dios. Lajan tz'aj eb' icha juntzanh inhat malaj jab'oc sat syak'a'."
        },
        {
            "number": "20",
            "text": "Palta haxo juntzanhxo inhat ix emcan b'aj yax sat lu'um, syalelk'ochi, ay juntzanhxo eb' tz'ab'an slolonel Dios, syak'val och eb' t'a sk'ool. Ha eb' chi', lajan eb' icha juntzanh inhat syak' sat t'a 30. Ay pax eb' lajan icha juntzanh syak' sat t'a 60, yet' t'a jun ciento, xchi Jesús."
        },
        {
            "number": "21",
            "text": "Ix yalanxi Jesús: --Ayic sco tz'icanoch co candil, ¿tom ha t'a yalanh junok cajón, ma t'a yalanh junok ch'at scak'cani? Ha t'a yib'anh junok tas chaanh, ata' scak'q'uei, yic wach' syak' yoc t'a yol co pat."
        },
        {
            "number": "22",
            "text": "Icha pax chi' jantac tas k'ub'ab'ileli, ol checlajoc. Yed' jantacnhej tas k'ub'eltac yaji, ol checlajel smasanil."
        },
        {
            "number": "23",
            "text": "Ha juntzanh van eyab'an tik, naec val sik'lab'il."
        },
        {
            "number": "24",
            "text": "Hak'ek val och e chiquin t'a tas van eyab'ani, yujto icha tzeyutej eyak'anoch e chiquin, icha chi' ol yutoc Dios yak'anpax nachajel eyuuj. Ayto pax tas ol wach' ak'joc nachajel eyuuj."
        },
        {
            "number": "25",
            "text": "Yujto a mach sgana snachajel yuj, ol wach' ak'joc nachajel yuj eb'. Axo eb' malaj sgana snachajel yuj, a jab'oc tas ijan snachajel yuj eb', ol wach' ik'joc ek' t'a eb', xchi Jesús."
        },
        {
            "number": "26",
            "text": "--Ol val t'ayex chajtil tz'aj yoch eb' anima t'a yol sk'ab' Dios. Lajan icha junok vinh stzicb'at yinhat t'a sat junok sluum."
        },
        {
            "number": "27",
            "text": "Slajvi chi', svay vinh junjun ak'val, sq'uex van vinh t'a junjun k'u. Axo pax juntzanh inhat chi' sq'ueuli, sq'uib'i. Palta manh yojtacoc vinh tas tz'aj sq'uib'i,"
        },
        {
            "number": "28",
            "text": "yujto yujnhej syaxil sat lu'um sq'uib'i. B'ab'el sq'ueul xiil. Slajvi chi', sq'ueul sjolom, tz'och sat."
        },
        {
            "number": "29",
            "text": "Ayic sk'anb'i, sjochchaji, yujto sk'och stiempoal yeli."
        },
        {
            "number": "30",
            "text": "¿Chajtil tz'aj sq'uib' sb'isul eb' anima yoch t'a yol sk'ab' Dios tze na'a? Ol val jun ab'ix tik eyab'i, chajtil tz'aj sq'uib' sb'isul eb'."
        },
        {
            "number": "31",
            "text": "Ha eb' chi', lajan eb' icha juntzanh inhat mostaza tz'avchaj t'a junok lu'um. Ha juntzanh inhat chi', yelxo te cotac t'a yichanh masanil juntzanhxo inhat t'a yol yib'anhk’inal tik."
        },
        {
            "number": "32",
            "text": "Palta ayic toxo ix avchaji, sq'uib'i, ek'to tz'aj t'a yichanh masanil juntzanhxo itaj scavej t'a junjun ab'il. Te nivac tz'aj sk'ab', syal sb'oan so' nok' much t'a yenhul, xchi Jesús t'a eb'."
        },
        {
            "number": "33",
            "text": "Tzijtum juntzanh ab'ix icha jun tik ix yal Jesús t'a eb' ayic ix yalanel slolonel. Anhej juntzanh tas snachajel yuj eb', ix yaleli."
        },
        {
            "number": "34",
            "text": "Anhej juntzanh ab'ix chi' ix yak'lab'ej a ix yalanel t'a eb' anima. Axo yic ayek' sch'ocoj yet' eb' sk'ayb'um, ix laj yal t'a eb' tastac syalelk'och masanil juntzanh chi'."
        },
        {
            "number": "35",
            "text": "Anheja' t'a jun k'u chi' ayic van sq'uik'b'i, ix yalan Jesús t'a eb' sk'ayb'um: --Coyec t'a junxo sk'axepal ha' chi', xchi."
        },
        {
            "number": "36",
            "text": "Yuj chi' ix yactejcan juntzanh eb' anima ayek' t'a sti' ha' nhajab' chi'. Ix och eb' t'a yol te' barco t'a b'ajtaxon ayoch Jesús chi', ix b'at eb'. Ix b'at pax juntzanhxo barco yet' eb'."
        },
        {
            "number": "37",
            "text": "Palta ix javi jun ik' te ov t'a yib'anh ha'. Ix och chulnaj ha' t'a yol te' barco chi'. Ix mak'jioch ha' t'a yol te' yuj ik' chi'. Ijan ix b'at te' t'a yich ha'."
        },
        {
            "number": "38",
            "text": "Axo Jesús vaynac t'a yichelk'och te' barco chi', ayoch sk'anh jolom. Yuj chi', ix pitzjiel svayanh yuj eb'. --Mamin, ¿tom max a na jab'oc to van co b'at t'a yich ha'? xchi eb' t'ay."
        },
        {
            "number": "39",
            "text": "Yuj chi' ix q'ue vaan, ix cachji jun ik' chi' yuj yet' ha' nhajab' chi': --Ochanh vaan. Numan tzach aji, xchi. Ichato chi' b'ian, ix och vaan jun ik' chi', ix numk'aji."
        },
        {
            "number": "40",
            "text": "Ixlajwi chi', ix yalan t'a eb' sk'ayb'um chi': --¿Tas yuj tzex te xivi? ¿Tas yuj maxto eyak'och Dios t'a e k'ool? xchi t'a eb'."
        },
        {
            "number": "41",
            "text": "Axo eb', tonhej ix te sat sk'ool eb' yuj. Ix laj yalan eb': --¿Tas yaj jun vinh tik? Ina sk'anab'ajax vinh yuj ik' yet' ha' nhajab' tik, xchi eb'."
        }
    ]
}