{
    "chapter": "11",
    "verses": [
        {
            "number": "1",
            "text": "Ayic van sk'och Jesús yed' eb' sk'ayb'um d'a slak'anil Betfagé yed' Betania, d'a yichanhb'at tzalan Olivo d'a slak'anil Jerusalén, ix schecanb'at chavanh eb' sk'ayb'um,"
        },
        {
            "number": "2",
            "text": "ix yalan d'a eb': --Ixiquec d'a jun chonhab' d'a quichanhb'at tic. Ayic ol ex k'och ta', ol eyilan jun nok' quelem b'uru etzanochi. A jun nok' chi' mantalaj mach sq'ue juneloc d'a yib'anh nok'. Tze tijelta nok', tzeyik'ancot nok'."
        },
        {
            "number": "3",
            "text": "Tato ay eb' tz'alan icha tic d'ayex: ¿Tas yuj tze tijelta nok'? ta xchi eb', tzeyalan d'a eb': Yujto ay tz'och nok' yuj jun Cajalil, ol ul cak'xican nok' d'a jun rato, xe chi, xchi Jesús d'a eb'."
        },
        {
            "number": "4",
            "text": "Yuj chi' ix b'at eb', ix yilan nok' quelem b'uru chi' eb'. Etzanoch nok' d'a sti' jun pat d'a yol b'e. Ix stijanelta nok' eb'."
        },
        {
            "number": "5",
            "text": "Palta ay juntzanh eb' ayek' ta' ix k'anb'an d'a eb': --¿Tas tze k'ulej tic? ¿Tas yuj tze tijelta nok' b'uru tic? xchi eb'."
        },
        {
            "number": "6",
            "text": "Ix yalan eb' icha ix yutej Jesús yalani. Yuj chi' ix ak'ji nok' d'a eb'."
        },
        {
            "number": "7",
            "text": "Ix yik'anb'at nok' eb' d'a Jesús. Ix yak'anq'ue juntzanh spichul eb' stz'aamoc nok'. Ix lajvi chi', ix q'ue Jesús d'a yib'anh nok'."
        },
        {
            "number": "8",
            "text": "Ayic van sb'ey yed' nok', tzijtum eb' anima ix laj lich'anem spichul d'a yol b'e b'aj van sb'eyb'at chi'. Ay pax juntzanhxo eb' ix xicanelta te k'ab'tac te' ay xiil. Ix laj yak'anem te' eb' d'a yol b'e chi'."
        },
        {
            "number": "9",
            "text": "Axo eb' b'ab'el yed' eb' tzak'an, ix laj avajq'ue eb': --Yuj val dios. Calequel vach' lolonel d'a jun Ak'b'ilcot yuj Dios Cajal."
        },
        {
            "number": "10",
            "text": "Calec vach' lolonel d'a jun ol och Cajaloc tic, icha yutejnac co mam quicham David yoch yajalil d'a peca'. Caq'uec yuj diosal d'a Dios, xchi eb'."
        },
        {
            "number": "11",
            "text": "Axo ix k'och Jesús d'a Jerusalén, ix och d'a yol yamaq'uil stemplo Dios, ix ek' q'ueleloc yilan smasanil juntzanh tas ayek' ta'. Palta yujto vanxo yem k'u, yuj chi' ix b'at d'a chonhab' Betania yed' eb' sk'ayb'um slajchavanhil."
        },
        {
            "number": "12",
            "text": "Axo yic ix q'uinhib'i d'a junxo k'u, ix elxi eb' d'a Betania chi', axo Jesús ix och svejel d'a yol b'e."
        },
        {
            "number": "13",
            "text": "Najatto ix yilb'at jun te' higo, te ay xil te'. Ix b'at yilanb'ati, talaj ay junoc sat te' tz'ilchaj yuuj. Palta axo ix k'och d'a te', anhej xil te' ay, yujto manh stiempoaloc satan te'."
        },
        {
            "number": "14",
            "text": "Yuj chi' ix yalan d'a te': --Manhxa junoc mach ol loan a sat, xchi d'a te'. Ix yab' eb' sk'ayb'um yalan jun chi'."
        },
        {
            "number": "15",
            "text": "Ix lajvi chi', ix k'ochxi eb' d'a Jerusalén. Ix och Jesús d'a yol yamaq'uil stemplo Dios. Ix och ijan spechanelta eb' schonhvaj ta' yed' eb' smanvaji. Ix laj slocan pak'laj smexa eb' q'uexum tumin yed' xila eb' chonhum paramuch."
        },
        {
            "number": "16",
            "text": "Manhxalaj junoc mach ix chajiek' yed' syamk'ab' d'a yamaq'uil stemplo Dios yuuj."
        },
        {
            "number": "17",
            "text": "Ix sk'ayb'an eb', ix yalani: --Yalnaccan Dios icha tic d'a Slolonel Tz'ib'ab'ilcani: A in templo ol alchaj yuuj to yicnhej lesal yaj yuj junjun chonhab', xchi. Palta a ex tic, icha junoc nhaq'ueen b'aj sk'ub'ejel sb'a eb' elk'um, icha chi' tzeyutej, xchi Jesús d'a eb'."
        },
        {
            "number": "18",
            "text": "Axo eb' vinh sat sacerdote yed' eb' vinh k'ayb'um d'a ley Moisés, ayic ix yab'an eb' vinh tas ix sk'ulej Jesús, ix te xiv eb' vinh yuuj, yujto te nivan yelk'och juntzanh sk'ayb'ub'al d'a yichanh eb' anima smasanil. Yuj chi', ix sayan eb' vinh tas syutej smilancham Jesús chi'."
        },
        {
            "number": "19",
            "text": "Axo d'a q'uik'b'alil, ix elxi Jesús yed' eb' sk'ayb'um d'a Jerusalén chi'."
        },
        {
            "number": "20",
            "text": "Axo d'a junxo q'uinhib'alil, a ix paxta eb', ix yilanxi te' higo eb', toxo ix tacjiel te' masanto d'a sch'anhal yib'."
        },
        {
            "number": "21",
            "text": "Axo vinhaj Pedro ix naancoti. Yuj chi', ix yalan vinh d'a Jesús: --Mamin, ina te' higo a catab'ej evi. Toxo ix tacjiel te', xchi vinh d'ay."
        },
        {
            "number": "22",
            "text": "Yuj chi' ix yalan Jesús: --Aq'uecoch Dios d'a e k'ool."
        },
        {
            "number": "23",
            "text": "Q'uinaloc ayex tzeyal d'a jun vitz tic: Elanh d'a ed'tal tic. Yumb'at a b'a d'a yol a' mar, tato xe chi, tato malaj e chab'k'olal, ol elk'och icha tzeyal chi'."
        },
        {
            "number": "24",
            "text": "Yuj chi', sval d'ayex, a tzeyak'an lesal, tzeyak'och d'a e k'ool to yel ol e cha jantac tas tze k'an chi'. Tato icha chi', ol ak'joc d'ayex."
        },
        {
            "number": "25",
            "text": "Tato ay mach tz'och smul d'ayex, ayic tzeyak'an lesal, tzeyak' nivank'olal. Tato icha chi', axo co Mam Dios ayek' d'a satchaanh, syak' pax lajvoc e mul, xchi Jesús d'a eb'."
        },
        {
            "number": "26",
            "text": "Ix lajvi sk'ochxi eb' d'a Jerusalén, ix ochxi Jesús d'a yamaq'uil stemplo Dios. Ix b'eyek' d'a yool. Axo eb' vinh sat sacerdote, eb' vinh k'ayb'um d'a ley Moisés yed' eb' vinh ichamtac vinac, ix k'och eb' vinh d'ay."
        },
        {
            "number": "27",
            "text": "Ix sk'anb'an eb' vinh: --¿Tas opisio, yuj chi' a comon k'ulej juntzanh chi' evi? ¿Mach ak'jinac opisio chi'? xchi eb' vinh d'ay."
        },
        {
            "number": "28",
            "text": "Yuj chi' ix yalan d'a eb' vinh: --Anhejtona' ol in k'anb'ej pax junoc tas d'ayex. Tato ol e yal d'ayin, ol val d'ayex mach ak'jinac vopisio in k'ulan juntzanh chi'."
        },
        {
            "number": "29",
            "text": "¿Mach ak'jinac yopisio vinhaj Juan ayic yak'annac bautizar eb' anima vinh? ¿A am Dios ak'jinac, mato a eb' anima? Alec d'ayin, xchi Jesús d'a eb' vinh."
        },
        {
            "number": "30",
            "text": "Yuj chi', ix laj slajtian sb'a eb' vinh yuj juntzanh ix yal chi'. Ix laj yalan eb' vinh: --¿Tas scutej calan d'a vinh? Tato scala' to a Dios ak'jinac yopisio vinhaj Juan chi', axom ol yalan vinh d'ayonh: ¿Tas yuj maj eyak'och d'a e k'ool jun? xcham vinh."
        },
        {
            "number": "31",
            "text": "Palta max yal-laj calanpaxi to yic anima vinh, xchi eb' vinh. Icha chi' ix yutej eb' vinh yalani, yujto xiv eb' vinh d'a eb' anima. Yujto a vinhaj Juan chi', schecab' Dios yaj vinh d'a yichanh eb' anima smasanil."
        },
        {
            "number": "32",
            "text": "Yuj chi' ix yalan eb' vinh d'a Jesús: --Manh cojtacoc, mach am ak'jinac yopisio vinhaj Juan chi', xchi eb' vinh. --Tato icha chi', manh ol valpaxlaj d'ayex mach ak'jinac vopisio in k'ulan juntzanh chi', xchi Jesús d'a eb' vinh."
        }
    ]
}