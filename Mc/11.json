{
    "chapter": "11",
    "verses": [
        {
            "number": "1",
            "text": "Ayic van sk'och Jesús yet' eb' sk'ayb'um t'a slak'anil Betfagé yet' Betania, t'a yichanhb'at tzalan Olivo t'a slak'anil Jerusalén, ix schecanb'at chavanh eb' sk'ayb'um,"
        },
        {
            "number": "2",
            "text": "ix yalan t'a eb': --Ixiquec t'a jun chonhab' t'a quichanhb'at tik. Ayic ol ex k'och ta', ol eyilan jun nok' quelem b'uru etzanochi. Ha jun nok' chi' mantalaj mach sq'ue juneloc t'a yib'anh nok'. Tze tijelta nok', tzeyik'ancot nok'."
        },
        {
            "number": "3",
            "text": "Tato ay eb' tz'alan icha tik t'ayex: ¿Tas yuj tze tijelta nok'? ta xchi eb', tzeyalan t'a eb': Yujto ay tz'och nok' yuj jun Cajalil, ol ul cak'xican nok' t'a jun rato, xe chi, xchi Jesús t'a eb'."
        },
        {
            "number": "4",
            "text": "Yuj chi' ix b'at eb', ix yilan nok' quelem b'uru chi' eb'. Etzanoch nok' t'a sti' jun pat t'a yol b'e. Ix stijanelta nok' eb'."
        },
        {
            "number": "5",
            "text": "Palta ay juntzanh eb' ayek' ta' ix k'anb'an t'a eb': --¿Tas tze k'ulej tik? ¿Tas yuj tze tijelta nok' b'uru tik? xchi eb'."
        },
        {
            "number": "6",
            "text": "Ix yalan eb' icha ix yutej Jesús yalani. Yuj chi' ix ak'ji nok' t'a eb'."
        },
        {
            "number": "7",
            "text": "Ix yik'anb'at nok' eb' t'a Jesús. Ix yak'anq'ue juntzanh spichul eb' stz'aamoc nok'. Ixlajwi chi', ix q'ue Jesús t'a yib'anh nok'."
        },
        {
            "number": "8",
            "text": "Ayic van sb'ey yet' nok', tzijtum eb' anima ix laj lich'anem spichul t'a yol b'e b'aj van sb'eyb'at chi'. Ay pax juntzanhxo eb' ix xicanelta te k'ab'tac te' ay xiil. Ix laj yak'anem te' eb' t'a yol b'e chi'."
        },
        {
            "number": "9",
            "text": "Axo eb' b'ab'el yet' eb' tzak'an, ix laj avajq'ue eb': --Yuj val dios. Calequel wach' lolonel t'a jun Ak'b'ilcot yuj Dios Cajal."
        },
        {
            "number": "10",
            "text": "Calec wach' lolonel t'a jun ol och Cajaloc tik, icha yutejnac co mam quicham David yoch yajalil t'a peca'. Caq'ek yuj diosal d'ha Dios, xchi eb'."
        },
        {
            "number": "11",
            "text": "Axo ix k'och Jesús t'a Jerusalén, ix och t'a yol yamaq'uil stemplo Dios, ix ek' q'ueleloc yilan smasanil juntzanh tas ayek' ta'. Palta yujto vanxo yem k'u, yuj chi' ix b'at t'a chonhab' Betania yet' eb' sk'ayb'um slajchavanhil."
        },
        {
            "number": "12",
            "text": "Axo yic ix q'uinhib'i t'a junxo k'u, ix elxi eb' t'a Betania chi', haxo Jesús ix och svejel t'a yol b'e."
        },
        {
            "number": "13",
            "text": "Najatto ix yilb'at jun te' higo, te ay xil te'. Ix b'at yilanb'ati, talaj ay junok sat te' tz'ilchaj yuj. Palta haxo ix k'och t'a te', anhej xil te' ay, yujto manh stiempoaloc satan te'."
        },
        {
            "number": "14",
            "text": "Yuj chi' ix yalan t'a te': --Manhxa junok mach ol loan a sat, xchi t'a te'. Ix yab' eb' sk'ayb'um yalan jun chi'."
        },
        {
            "number": "15",
            "text": "Ixlajwi chi', ix k'ochxi eb' t'a Jerusalén. Ix och Jesús t'a yol yamaq'uil stemplo Dios. Ix och ijan spechanelta eb' schonhvaj ta' yet' eb' smanvaji. Ix laj slocan pak'laj smexa eb' q'uexum tumin yet' xila eb' chonhum paramuch."
        },
        {
            "number": "16",
            "text": "Manhxalaj junok mach ix chajiek' yet' syamk'ab' t'a yamaq'uil stemplo Dios yuj."
        },
        {
            "number": "17",
            "text": "Ix sk'ayb'an eb', ix yalani: --Yalnaccan Dios icha tik t'a Slolonel Tz'ib'ab'ilcani: Ha in templo ol alchaj yuj to yicnhej lesal yaj yuj junjun chonhab', xchi. Palta a ex tik, icha junok nhaq'ueen b'aj sk'ub'ejel sb'a eb' elk'um, icha chi' tzeyutej, xchi Jesús t'a eb'."
        },
        {
            "number": "18",
            "text": "Axo eb' winh sat sacerdote yet' eb' winh k'ayb'um t'a ley Moisés, ayic ix yab'an eb' winh tas ix sk'ulej Jesús, ix te xiv eb' winh yuj, yujto te niwan yelk'och juntzanh sk'ayb'ub'al t'a yichanh eb' anima smasanil. Yuj chi', ix sayan eb' winh tas syutej smilancham Jesús chi'."
        },
        {
            "number": "19",
            "text": "Axo t'a k'ik'b'alil, ix elxi Jesús yet' eb' sk'ayb'um t'a Jerusalén chi'."
        },
        {
            "number": "20",
            "text": "Axo t'a junxo q'uinhib'alil, a ix paxta eb', ix yilanxi te' higo eb', toxo ix tacjiel te' masanto t'a sch'anhal yib'."
        },
        {
            "number": "21",
            "text": "Axo winhaj Pedro ix naancoti. Yuj chi', ix yalan winh t'a Jesús: --Mamin, ina te' higo a catab'ej evi. Toxo ix tacjiel te', xchi winh t'ay."
        },
        {
            "number": "22",
            "text": "Yuj chi' ix yalan Jesús: --Hak'uecoch Dios t'a e k'ool."
        },
        {
            "number": "23",
            "text": "Q'uinaloc ayex tzeyal t'a jun vitz tik: Elanh t'a ed'tal tik. Yumb'at a b'ha t'a yol ha' mar, tato xe chi, tato malaj e chab'k'olal, ol elk'och icha tzeyal chi'."
        },
        {
            "number": "24",
            "text": "Yuj chi', swal t'ayex, a tzeyak'an lesal, tzeyak'och t'a e k'ool to yel ol e cha jantac tas tze k'an chi'. Tato icha chi', ol ak'joc t'ayex."
        },
        {
            "number": "25",
            "text": "Tato ay mach tz'och smul t'ayex, ayic tzeyak'an lesal, tzeyak' nivank'olal. Tato icha chi', haxo co Mam Dios ayek' t'a satcha’anh, syak' pax lajvoc e mul, xchi Jesús t'a eb'."
        },
        {
            "number": "26",
            "text": "Ixlajwi sk'ochxi eb' t'a Jerusalén, ix ochxi Jesús t'a yamaq'uil stemplo Dios. Ix b'eyek' t'a yool. Axo eb' winh sat sacerdote, eb' winh k'ayb'um t'a ley Moisés yet' eb' winh ichamtac vinac, ix k'och eb' winh t'ay."
        },
        {
            "number": "27",
            "text": "Ix sk'anb'an eb' winh: --¿Tas opisio, yuj chi' a comon k'ulej juntzanh chi' evi? ¿Mach ak'jinac opisio chi'? xchi eb' winh t'ay."
        },
        {
            "number": "28",
            "text": "Yuj chi' ix yalan t'a eb' winh: --Anhejtona' ol in k'anb'ej pax junok tas t'ayex. Tato ol e yal t'ayin, ol val t'ayex mach ak'jinac vopisio in k'ulan juntzanh chi'."
        },
        {
            "number": "29",
            "text": "¿Mach ak'jinac yopisio winhaj Juan ayic yak'annac bautizar eb' anima winh? ¿A am Dios ak'jinac, mato a eb' anima? Alec t'ayin, xchi Jesús t'a eb' winh."
        },
        {
            "number": "30",
            "text": "Yuj chi', ix laj slajtian sb'a eb' winh yuj juntzanh ix yal chi'. Ix laj yalan eb' winh: --¿Tas scutej calan t'a winh? Tato scala' to ha Dios ak'jinac yopisio winhaj Juan chi', axom ol yalan winh t'ayonh: ¿Tas yuj maj eyak'och t'a e k'ool jun? xcham winh."
        },
        {
            "number": "31",
            "text": "Palta max yal-laj calanpaxi to yic anima winh, xchi eb' winh. Icha chi' ix yutej eb' winh yalani, yujto xiv eb' winh t'a eb' anima. Yujto a winhaj Juan chi', schecab' Dios yaj winh t'a yichanh eb' anima smasanil."
        },
        {
            "number": "32",
            "text": "Yuj chi' ix yalan eb' winh t'a Jesús: --Manh cojtacoc, mach am ak'jinac yopisio winhaj Juan chi', xchi eb' winh. --Tato icha chi', manh ol valpaxlaj t'ayex mach ak'jinac vopisio in k'ulan juntzanh chi', xchi Jesús t'a eb' winh."
        }
    ]
}