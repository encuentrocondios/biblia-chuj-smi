{
    "chapter": "2",
    "verses": [
        {
            "number": "1",
            "text": "Ayxom sjayiloc k'u, ix k'ochxi Jesús t'a chonhab' Capernaum. Axo ix yab'an heb' anima to ayek' t'a spat."
        },
        {
            "number": "2",
            "text": "Yuj chi', manh jantacoc anima ix smolb'ej sb'ha t'a spat chi', manhxalaj b'aj tz'aj heb'. Axo Jesús ix alanel slolonel Dios t'a skal heb'."
        },
        {
            "number": "3",
            "text": "Ay jun winh sicb'inaquel ix ik'jicot yuj chanhwanh heb' winh."
        },
        {
            "number": "4",
            "text": "Palta maj yal-laj yoch heb' b'aj ayek' Jesús chi', yujto tzijtum anima. Yuj chi' ix k'e heb' t'a spanhanil yib'anh jun pat chi'. Axo t'a stojolal b'aj ayeq'ui, ata' ix yol heb'. Ixlajwi chi', ix yak'anem d'unhunhoc winh sicb'inaquel chi' heb' yet' swaynub' b'aj ayek' chi'."
        },
        {
            "number": "5",
            "text": "Ix yilan Jesús chi' to ix yak'och heb' t'a sk'ool, ix yalan t'a winh sicb'inaquel chi': --Ach wetanimail, ix ak'ji lajwoc a mul, xchi t'a winh."
        },
        {
            "number": "6",
            "text": "Palta ay juntzanh heb' winh k'ayb'um t'a ley Moisés k'ojanem ta'. Ix snaan heb' winh icha tik:"
        },
        {
            "number": "7",
            "text": "¿Tas yuj syal winh icha chi'? Te b'uchumtac winh d'ha Dios. Malaj junok anima syal yak'an lajwoc ko mul, anhej wal Dios, xchi heb' winh."
        },
        {
            "number": "8",
            "text": "Axo Jesús yojtacxo tas sna heb' winh. Yuj chi' ix yalan t'a heb' winh: --¿Tas yuj wan he naan juntzanh chi'?"
        },
        {
            "number": "9",
            "text": "¿B'aja junok secojtac calan tze na'a? Tik ix ak'ji lajwoc a mul, ¿tom xco chi? ¿Mato: Q'ueanh waan, b'eyanh xco chi?"
        },
        {
            "number": "10",
            "text": "Palta a ticnaik, ol in ch'ox t'ayex to a in Ak'b'il in cot yuj Dios woch animail tik, ay wopisio wak'ancan lajwoc smul heb' anima t'a yol yib'anhk’inal tik, xchi t'a heb' winh. Ixlajwi chi', ix yalan t'a winh sicb'inaquel chi':"
        },
        {
            "number": "11",
            "text": "--Ha in tik swal t'ayach, k'eanh waan. Ik'k'e waan a waynub' tik. Paxanh t'a a pat, xchi Jesús chi' t'a winh."
        },
        {
            "number": "12",
            "text": "D'a jun rato chi', ix k'e waan winh. Ix yik'anchaanh swaynub' winh chi'. Q'uelanoch heb', ix pax winh. Yuj chi' ix te sat sk'ol heb' smasanil. Ix laj yalan wach' lolonel heb' d'ha Dios. --Malaj b'aj squiltaxon jun tik, xchi heb'."
        },
        {
            "number": "13",
            "text": "Ixlajwi chi', ix k'ochxi Jesús t'a sti' ha' nhajab' junelxo. Ix laj k'och masanil heb' anima t'ay, ix sk'ayb'an heb'."
        },
        {
            "number": "14",
            "text": "Axo yic wan sb'ati, ix yilani to ayek' jun winh scuch Leví, winh yuninal winhaj Alfeo, k'ojanem winh b'aj stecchajel alcabar. --Ochanh in k'ayb'umoc, xchi Jesús chi' t'a winh. Yuj chi' ix k'e waan winh, ix och winh sk'ayb'umoc Jesús."
        },
        {
            "number": "15",
            "text": "Axo ix k'och Jesús t'a spat winhaj Leví chi', ayic ix em k'ojan wael yet' heb' sk'ayb'um, ay juntzanhxo heb' tecumel alcabar ix em k'ojan yet' heb' yet' juntzanhxo heb' chuk sb'eyb'al, yujto tzijtumxo heb' ix och tzak'an yuj."
        },
        {
            "number": "16",
            "text": "Axo heb' winh k'ayb'um t'a ley Moisés yet' heb' winh fariseo, ix yilan heb' winh to wan swa Jesús yet' heb' malaj swach'il sb'eyb'al chi'. Yuj chi' ix yalan heb' winh t'a heb' winh sk'ayb'um Jesús chi': --¿Tas yuj swa Jesús yet' heb' tecumel alcabar yet' juntzanhxo heb' malaj swach'il sb'eyb'al tik? xchi heb' winh."
        },
        {
            "number": "17",
            "text": "Axo ix yab'an Jesús, ix yalan t'a heb' winh: --Q'uinaloc ay junok winh anhtum, a heb' wach' sk'ool, malaj tz'och winh yuj heb'. Anhej heb' penaay ay tz'och winh yuj. Maj in jawilaj wavtejcot heb' wach' sb'eyb'al snaani, palta yuj wavtan heb' ojtannac to malaj swach'il sb'eyb'al, xchi Jesús t'a heb' winh."
        },
        {
            "number": "18",
            "text": "Ha junel ix och heb' sk'ayb'um winhaj Juan yet' heb' sk'ayb'um heb' fariseo t'a tzek'ojk'olal. Yuj chi' ay heb' ix k'och t'a Jesús, ix yalan heb' t'ay: --Ha heb' sk'ayb'um winhaj Juan yet' heb' sk'ayb'um heb' fariseo, ayoch heb' t'a tzek'ojk'olal, palta haxo heb' a k'ayb'um tik, ¿tas yuj max och heb' t'a tzek'ojk'olal? xchi heb' t'ay."
        },
        {
            "number": "19",
            "text": "Yuj chi' ix yalan Jesús t'a heb': --Q'uinaloc ay junok nupnajel ticnaik, a heb' avtab'il ta', ¿tom syal yoch heb' t'a tzek'ojk'olal yacb'an aytoek' winh snupnaj chi' yet' heb'? Ayic aytoek' winh yet' heb', max yal yoch heb' t'a tzek'ojk'olal."
        },
        {
            "number": "20",
            "text": "Palta ato yic ol ja stiempoal ol ik'joquel winh t'a skal heb', ato ta' ol och heb' t'a tzek'ojk'olal."
        },
        {
            "number": "21",
            "text": "Q'uinaloc ay junok k'a pichul tzolchaji, ¿tom ay junok mach tz'ak'anoch junok ak' k'apac snipuloc jun k'a pichul chi'? Yujto a jun ak' k'apac chi' tz'utz'i, swach' tok'an nhik'chaj jun k'a k'apac chi'. Swach' ixtaxb'at jun k'a k'apac chi' yuj."
        },
        {
            "number": "22",
            "text": "Anhejtona', malaj junok mach syal yak'anem wino manto sipjoc t'a yol junok k'a tz'uum yet'tal wino. Yujto a sipji wino chi', tonhej snhik'chaj jun k'a tz'uum chi' yuj. Tonhej tz'ixtax wino chi' yet' jun tz'uum chi'. Yuj chi', anhej t'a yool juntzanh ak' tz'uum, anhej ta' tz'em ak' wino chi', xchi Jesús t'a heb'."
        },
        {
            "number": "23",
            "text": "D'a jun sk'ual yic syik' yip heb' aj Israel, ix ek' Jesús yet' heb' sk'ayb'um t'a jun b'e t'a skal ixim trigo. Axo heb' sk'ayb'um chi' ix k'utzanelta ixim jolom trigo chi' ayic wan sb'ey heb'."
        },
        {
            "number": "24",
            "text": "Yuj chi', haxo heb' fariseo ix alan t'a Jesús: --Ha ticnaik, ¿tas yuj smunlaj heb' a k'ayb'um t'a sk'ual ik'oj ip? Malaj sleyal sk'ulan heb' icha chi', xchi heb'."
        },
        {
            "number": "25",
            "text": "Palta ix yalan Jesús t'a heb': --¿Tom malaj b'aj tzeyil t'a Slolonel Dios Tz'ib'ab'ilcani, tas sk'ulejnac winhaj Dawid t'a junel, ayic yoch swejel winh yet' heb' ajun yet'oc?"
        },
        {
            "number": "26",
            "text": "Xid'nac ek' winh t'a scajnub' Dios ayic ayoch winhaj Abiatar sat sacerdoteal. Ata' swanac juntzanh ixim pan winh yic Dios yaji, yak'anpax ixim winh t'a heb' ajun yet'oc. Ha juntzanh ixim pan chi', anhej heb' sacerdote ay yalan yic swaan ixim. Palta a jun sk'ulejnac heb' chi', manh muloclaj t'a sat Dios."
        },
        {
            "number": "27",
            "text": "Ha Dios b'oannac sk'ual ik'oj ip yuj swach'iloc heb' anima, palta manh yujoc sk'anab'ajax sk'ual ik'oj ip chi', b'ojinac anima yuj Dios chi'."
        },
        {
            "number": "28",
            "text": "Ha in tik syal walani tas sco k'ulej t'a sk'ual ik'oj ip, yujto Ak'b'il in cot yuj Dios woch animail, xchi Jesús t'a heb'."
        }
    ]
}