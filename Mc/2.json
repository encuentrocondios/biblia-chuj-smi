{
    "chapter": "2",
    "verses": [
        {
            "number": "1",
            "text": "Ayxom sjayiloc k'u, ix k'ochxi Jesús d'a chonhab' Capernaum. Axo ix yab'an eb' anima to ayek' d'a spat."
        },
        {
            "number": "2",
            "text": "Yuj chi', manh jantacoc anima ix smolb'ej sb'a d'a spat chi', manhxalaj b'aj tz'aj eb'. Axo Jesús ix alanel slolonel Dios d'a scal eb'."
        },
        {
            "number": "3",
            "text": "Ay jun vinh sicb'inaquel ix ik'jicot yuj chanhvanh eb' vinh."
        },
        {
            "number": "4",
            "text": "Palta maj yal-laj yoch eb' b'aj ayek' Jesús chi', yujto tzijtum anima. Yuj chi' ix q'ue eb' d'a spanhanil yib'anh jun pat chi'. Axo d'a stojolal b'aj ayeq'ui, ata' ix yol eb'. Ix lajvi chi', ix yak'anem d'unhunhoc vinh sicb'inaquel chi' eb' yed' svaynub' b'aj ayek' chi'."
        },
        {
            "number": "5",
            "text": "Ix yilan Jesús chi' to ix yak'och eb' d'a sk'ool, ix yalan d'a vinh sicb'inaquel chi': --Ach vetanimail, ix ak'ji lajvoc a mul, xchi d'a vinh."
        },
        {
            "number": "6",
            "text": "Palta ay juntzanh eb' vinh k'ayb'um d'a ley Moisés k'ojanem ta'. Ix snaan eb' vinh icha tic:"
        },
        {
            "number": "7",
            "text": "¿Tas yuj syal vinh icha chi'? Te b'uchumtac vinh d'a Dios. Malaj junoc anima syal yak'an lajvoc co mul, anhej val Dios, xchi eb' vinh."
        },
        {
            "number": "8",
            "text": "Axo Jesús yojtacxo tas sna eb' vinh. Yuj chi' ix yalan d'a eb' vinh: --¿Tas yuj van e naan juntzanh chi'?"
        },
        {
            "number": "9",
            "text": "¿B'aja junoc secojtac calan tze na'a? Tic ix ak'ji lajvoc a mul, ¿tom xco chi? ¿Mato: Q'ueanh vaan, b'eyanh xco chi?"
        },
        {
            "number": "10",
            "text": "Palta a ticnaic, ol in ch'ox d'ayex to a in Ak'b'il in cot yuj Dios voch animail tic, ay vopisio vak'ancan lajvoc smul eb' anima d'a yolyib'anhq'uinal tic, xchi d'a eb' vinh. Ix lajvi chi', ix yalan d'a vinh sicb'inaquel chi':"
        },
        {
            "number": "11",
            "text": "--A in tic sval d'ayach, q'ueanh vaan. Ik'q'ue vaan a vaynub' tic. Paxanh d'a a pat, xchi Jesús chi' d'a vinh."
        },
        {
            "number": "12",
            "text": "D'a jun rato chi', ix q'ue vaan vinh. Ix yik'anchaanh svaynub' vinh chi'. Q'uelanoch eb', ix pax vinh. Yuj chi' ix te sat sk'ol eb' smasanil. Ix laj yalan vach' lolonel eb' d'a Dios. --Malaj b'aj squiltaxon jun tic, xchi eb'."
        },
        {
            "number": "13",
            "text": "Ix lajvi chi', ix k'ochxi Jesús d'a sti' a' nhajab' junelxo. Ix laj k'och masanil eb' anima d'ay, ix sk'ayb'an eb'."
        },
        {
            "number": "14",
            "text": "Axo yic van sb'ati, ix yilani to ayek' jun vinh scuch Leví, vinh yuninal vinhaj Alfeo, k'ojanem vinh b'aj stecchajel alcabar. --Ochanh in k'ayb'umoc, xchi Jesús chi' d'a vinh. Yuj chi' ix q'ue vaan vinh, ix och vinh sk'ayb'umoc Jesús."
        },
        {
            "number": "15",
            "text": "Axo ix k'och Jesús d'a spat vinhaj Leví chi', ayic ix em k'ojan vael yed' eb' sk'ayb'um, ay juntzanhxo eb' tecumel alcabar ix em k'ojan yed' eb' yed' juntzanhxo eb' chuc sb'eyb'al, yujto tzijtumxo eb' ix och tzak'an yuuj."
        },
        {
            "number": "16",
            "text": "Axo eb' vinh k'ayb'um d'a ley Moisés yed' eb' vinh fariseo, ix yilan eb' vinh to van sva Jesús yed' eb' malaj svach'il sb'eyb'al chi'. Yuj chi' ix yalan eb' vinh d'a eb' vinh sk'ayb'um Jesús chi': --¿Tas yuj sva Jesús yed' eb' tecumel alcabar yed' juntzanhxo eb' malaj svach'il sb'eyb'al tic? xchi eb' vinh."
        },
        {
            "number": "17",
            "text": "Axo ix yab'an Jesús, ix yalan d'a eb' vinh: --Q'uinaloc ay junoc vinh anhtum, a eb' vach' sk'ool, malaj tz'och vinh yuj eb'. Anhej eb' penaay ay tz'och vinh yuuj. Maj in javilaj vavtejcot eb' vach' sb'eyb'al snaani, palta yuj vavtan eb' ojtannac to malaj svach'il sb'eyb'al, xchi Jesús d'a eb' vinh."
        },
        {
            "number": "18",
            "text": "A junel ix och eb' sk'ayb'um vinhaj Juan yed' eb' sk'ayb'um eb' fariseo d'a tzek'ojk'olal. Yuj chi' ay eb' ix k'och d'a Jesús, ix yalan eb' d'ay: --A eb' sk'ayb'um vinhaj Juan yed' eb' sk'ayb'um eb' fariseo, ayoch eb' d'a tzek'ojk'olal, palta axo eb' a k'ayb'um tic, ¿tas yuj max och eb' d'a tzek'ojk'olal? xchi eb' d'ay."
        },
        {
            "number": "19",
            "text": "Yuj chi' ix yalan Jesús d'a eb': --Q'uinaloc ay junoc nupnajel ticnaic, a eb' avtab'il ta', ¿tom syal yoch eb' d'a tzek'ojk'olal yacb'an aytoek' vinh snupnaj chi' yed' eb'? Ayic aytoek' vinh yed' eb', max yal yoch eb' d'a tzek'ojk'olal."
        },
        {
            "number": "20",
            "text": "Palta ato yic ol ja stiempoal ol ik'joquel vinh d'a scal eb', ato ta' ol och eb' d'a tzek'ojk'olal."
        },
        {
            "number": "21",
            "text": "Q'uinaloc ay junoc k'a pichul tzolchaji, ¿tom ay junoc mach tz'ak'anoch junoc ak' k'apac snipuloc jun k'a pichul chi'? Yujto a jun ak' k'apac chi' tz'utz'i, svach' tok'an nhik'chaj jun k'a k'apac chi'. Svach' ixtaxb'at jun k'a k'apac chi' yuuj."
        },
        {
            "number": "22",
            "text": "Anhejtona', malaj junoc mach syal yak'anem vino manto sipjoc d'a yol junoc k'a tz'uum yed'tal vino. Yujto a sipji vino chi', tonhej snhik'chaj jun k'a tz'uum chi' yuuj. Tonhej tz'ixtax vino chi' yed' jun tz'uum chi'. Yuj chi', anhej d'a yool juntzanh ak' tz'uum, anhej ta' tz'em ak' vino chi', xchi Jesús d'a eb'."
        },
        {
            "number": "23",
            "text": "D'a jun sk'ual yic syik' yip eb' aj Israel, ix ek' Jesús yed' eb' sk'ayb'um d'a jun b'e d'a scal ixim trigo. Axo eb' sk'ayb'um chi' ix k'utzanelta ixim jolom trigo chi' ayic van sb'ey eb'."
        },
        {
            "number": "24",
            "text": "Yuj chi', axo eb' fariseo ix alan d'a Jesús: --A ticnaic, ¿tas yuj smunlaj eb' a k'ayb'um d'a sk'ual ik'oj ip? Malaj sleyal sk'ulan eb' icha chi', xchi eb'."
        },
        {
            "number": "25",
            "text": "Palta ix yalan Jesús d'a eb': --¿Tom malaj b'aj tzeyil d'a Slolonel Dios Tz'ib'ab'ilcani, tas sk'ulejnac vinhaj David d'a junel, ayic yoch svejel vinh yed' eb' ajun yed'oc?"
        },
        {
            "number": "26",
            "text": "Xid'nac ek' vinh d'a scajnub' Dios ayic ayoch vinhaj Abiatar sat sacerdoteal. Ata' svanac juntzanh ixim pan vinh yic Dios yaji, yak'anpax ixim vinh d'a eb' ajun yed'oc. A juntzanh ixim pan chi', anhej eb' sacerdote ay yalan yic svaan ixim. Palta a jun sk'ulejnac eb' chi', manh muloclaj d'a sat Dios."
        },
        {
            "number": "27",
            "text": "A Dios b'oannac sk'ual ik'oj ip yuj svach'iloc eb' anima, palta manh yujoc sk'anab'ajax sk'ual ik'oj ip chi', b'ojinac anima yuj Dios chi'."
        },
        {
            "number": "28",
            "text": "A in tic syal valani tas sco k'ulej d'a sk'ual ik'oj ip, yujto Ak'b'il in cot yuj Dios voch animail, xchi Jesús d'a eb'."
        }
    ]
}