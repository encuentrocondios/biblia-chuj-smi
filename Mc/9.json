{
    "chapter": "9",
    "verses": [
        {
            "number": "1",
            "text": "Val yel sval d'ayex, ay ex manto ex chamlaj ol eyil svach' och Dios Yajalil yed' spoder, xchi d'a eb'."
        },
        {
            "number": "2",
            "text": "Ob'xitax chi', ix ik'jib'at vinhaj Pedro, vinhaj Jacobo yed' vinhaj Juan yuj Jesús d'a jun nivan tzalan. Sch'ocoj eb' ix b'at yed'oc. Ata' ix q'uexmaj yilji d'a yichanh eb'."
        },
        {
            "number": "3",
            "text": "A spichul, te tziquiqui ix aji. Te sac ix aj yilji. Malaj mach d'a yolyib'anhq'uinal tic stzak'van sacb'itan junoc k'apac icha chi'."
        },
        {
            "number": "4",
            "text": "Axo ix yilan eb', ayek' vinhaj Elías yed' vinhaj Moisés van slolon eb' yed'oc."
        },
        {
            "number": "5",
            "text": "Yuj chi', ix yalan vinhaj Pedro d'ay. --Mamin, te vach' cajek' d'a tic. Tecan vach' sco b'o oxeoc lechpat, jun ico', jun yic vinhaj Moisés yed' junoc yic vinhaj Elías chi', xchi vinh d'ay."
        },
        {
            "number": "6",
            "text": "Manh yojtacoc vinhaj Pedro chi' tas syala' yujto te xivnac eb' sk'ayb'um chi'."
        },
        {
            "number": "7",
            "text": "Ix lajvi chi', ix k'och jun asun, ix em moyan d'a yib'anh eb'. Ix aljiemta jun lolonel d'a scal jun asun chi', ix yalani: --Aton jun tic Vuninal, te xajanab'il vuuj. Aq'uecoch e chiquin d'ay, xchi jun lolonel chi'."
        },
        {
            "number": "8",
            "text": "Ix lajvi chi', ix yilan eb' to manhxalaj mach ayeq'ui. Axonhej Jesús ayeq'ui."
        },
        {
            "number": "9",
            "text": "Ayic van yemxita eb' d'a jun tzalan chi', ix yalan d'a eb': --Ayta b'aj tzeyalel jun ix eyil tic. A in Ak'b'il in cot yuj Dios voch animail, ato yic ol in pitzvocxi d'a scal eb' chamnac, ato ta' ol eyaleli, xchi Jesús d'a eb'."
        },
        {
            "number": "10",
            "text": "Yuj chi', munilnhej yojtac jun chi' eb'. Malaj junoc mach b'aj ix yal eb'. Palta ix laj snaub'tanhan eb' yuj tas ix yal chi' to ol pitzvocxi d'a scal eb' chamnac."
        },
        {
            "number": "11",
            "text": "Ix lajvi chi', ix sk'anb'an eb' d'a Jesús: --A eb' k'ayb'um d'a ley Moisés, slaj yal eb' icha tic: A vinhaj Elías, yovalil ol b'ab'laj javoc, xchi eb'. ¿Tas am yuj syal eb' icha chi'? xchi eb' oxvanh chi'."
        },
        {
            "number": "12",
            "text": "Yuj chi', ix yalan Jesús d'a eb': --Yel toni, yovalil ol b'ab'laj javoc vinhaj Elías chi', yic vach' listaxo yaj smasanil ayic tzin javi, palta ¿tas syal d'a Slolonel Dios Tz'ib'ab'ilcan vuuj, a in Ak'b'il in cot yuj Dios voch animail tic? Ata' syala' to ol vab' syail, ol in paticajcanel yuj eb' anima."
        },
        {
            "number": "13",
            "text": "Palta sval d'ayex yuj vinhaj Elías chi', ulnacxoek' vinh. Ay eb' yak'nac sgana d'a spatic vinh icha snib'ej. Icha val tz'ib'ab'ilcan yuj vinh d'a Slolonel Dios, icha val chi' ix yutej eb', xchi d'a eb' sk'ayb'um chi'."
        },
        {
            "number": "14",
            "text": "Ayic vanxo sk'ochxi eb' b'aj aycan juntzanhxo eb' sk'ayb'um chi', ix yilanb'at Jesús to manh jantacoc anima ayek' yed' eb'. Axo eb' vinh k'ayb'um d'a ley Moisés, van stelan sb'a eb' vinh yed' eb' sk'ayb'um Jesús chi'."
        },
        {
            "number": "15",
            "text": "Axo smasanil eb' ayek' ta', ayic ix yilanb'at Jesús chi' eb', ix te sat sk'ol eb'. Yuj chi', ix b'at lemnaj eb' scha'a."
        },
        {
            "number": "16",
            "text": "Axo ix k'och eb' d'a stz'ey, ix sk'anb'an d'a eb': --¿Tas yuj tze telaj e b'a yed' eb' vinh? xchi d'a eb'."
        },
        {
            "number": "17",
            "text": "Ay jun vinh ix tak'viq'ue d'a scal eb' anima chi': --Mamin, ix vik'cot jun vuninal d'ayach. Ayoch jun enemigo d'ay, yuj chi' max ujilaj sloloni."
        },
        {
            "number": "18",
            "text": "Yalxonhej b'aj scot d'ay, syumji telvoc yuuj. Svoman sti', sjuch'uch'i ye, stzatzb'icanel yuuj. Ix val d'a eb' a k'ayb'um to syiq'uel eb', palta maj yal-laj yik'anel eb' d'ay, xchi vinh d'a Jesús chi'."
        },
        {
            "number": "19",
            "text": "Yuj chi' ix yalan Jesús chi': --A... a ex tic, te max eyak'och Dios d'a e k'ool. Ina ayxo tiempo ayinek' eyed'oc. ¿B'aq'uinhto val ol nachajel eyuuj? Svab' val syail eyuuj. Iq'ueccot jun unin chi' d'ayin, xchi."
        },
        {
            "number": "20",
            "text": "Yuj chi', ix b'at yik'ancot jun yuninal vinh chi' eb'. A ix yilanoch jun enemigo chi' to a Jesús, masnhej ix cot yoval scot d'a sjolom jun unin chi'. Ix telvi d'a sat luum, ix te ek' b'alb'onoc. Ix voman sti'."
        },
        {
            "number": "21",
            "text": "Yuj chi', ix sk'anb'an Jesús d'a smam jun unin chi': --¿Jantacxo tiempo syamchaj yuuj? xchi. Ix yalan vinh: --Atax d'a yuninal aytaxonoch d'ay."
        },
        {
            "number": "22",
            "text": "Tzijtumxo el tz'och d'a yol k'ak' yuuj, sb'at d'a yol a', sgana scham yuuj snaani. Palta tato syal a b'oani, ok'oc val a k'ool d'ayonh, xchi vinh d'ay."
        },
        {
            "number": "23",
            "text": "--¿Tas yuj tzala' tato syal vuuj? Syala' ta tzak'och Dios d'a a k'ool. A mach tz'ak'anoch Dios d'a sk'ool, masanil tas ol yal yuuj, xchi Jesús d'a vinh."
        },
        {
            "number": "24",
            "text": "Yuj chi', te chaanh ix yal vinh smam vinh unin chi': --Svak'och d'a in k'ool. Colvajan ved'oc d'a in chab'k'olal, xchi vinh."
        },
        {
            "number": "25",
            "text": "Axo ix yilan Jesús, manh jantacoc anima van smolchajk'och d'ay, yuj chi' ix stuman jun enemigo chi': --Ach enemigo, ak'um chacanhil, macum ti anima, sval d'ayach, elanh d'a jun unin tic. Manhxo ach och d'ay junelxo, xchi Jesús."
        },
        {
            "number": "26",
            "text": "Yuj chi', ix el yav jun enemigo chi'. Te ov ix cotxi d'a sjolom jun unin chi'. Ichato chi' b'ian ix el d'ay. Axo jun unin chi', icha chamnac ix ajcan yuuj. Yuj chi', tzijtum eb' ix alani: --Ix chami, xchi eb'."
        },
        {
            "number": "27",
            "text": "Palta axo Jesús ix yaman sk'ab', ix squetzanq'ue vaan."
        },
        {
            "number": "28",
            "text": "Ix lajvinhej chi', ix och Jesús sch'ocoj yed' eb' sk'ayb'um d'a yol pat. Ata' ix sk'anb'ej eb' d'ay: --¿Tas yuj maj yal quik'anel jun enemigo chi'? xchi eb'."
        },
        {
            "number": "29",
            "text": "Yuj chi' ix yalan d'a eb': --A jun macanh enemigo tic, manh comonoc tz'eli. Anhej tato tzex lesalvi, ol yal eyik'aneli, xchi Jesús d'a eb'."
        },
        {
            "number": "30",
            "text": "Ayic ix elxi eb' ta', ix ek' eb' d'a yol yic Galilea. Sgana Jesús malaj mach tz'ab'an b'aj van sk'ochi,"
        },
        {
            "number": "31",
            "text": "yujto van sk'ayb'an eb' sk'ayb'um. Ix yalan d'a eb': --A in Ak'b'il in cot yuj Dios voch animail tic, ol in ak'jococh d'a yol sk'ab' juntzanh vinac. Ol in smilcham eb'. Palta axo d'a schab'jial chi', ol in pitzvocxi, xchi d'a eb'."
        },
        {
            "number": "32",
            "text": "Palta max nachajel yuj eb' tas ix yala'. Ix xivpax eb' sk'anb'an d'ay tas syalelk'ochi."
        },
        {
            "number": "33",
            "text": "Ix lajvi chi', ix k'och eb' d'a chonhab' Capernaum. Axo yic ayxoek' eb' d'a yol jun pat, ix sk'anb'an Jesús d'a eb': --¿Tas yuj ix e telaj e b'a d'a yol b'e? xchi d'a eb'."
        },
        {
            "number": "34",
            "text": "Palta tz'inxonhej xchi eb', yujto ayic van sb'ey eb', ix laj stelaj sb'a eb', mach junoc nivan yelk'och d'a scal eb'."
        },
        {
            "number": "35",
            "text": "Yuj chi' ix em k'ojan Jesús. Ix yavtancot eb' slajchavanhil. Ix yalan d'a eb': --Tato ay junoc ex e gana nivan eyelk'och d'a e cal d'a yichanh Dios, yovalil más emnaquil tzeyutej e b'a d'a eyichanh e masanil. Yovalil tzex och eyak' servil eb' eyetk'ayb'umal tic smasanil, xchi Jesús d'a eb'."
        },
        {
            "number": "36",
            "text": "Ix lajvi chi', ix yik'anoch jun unin Jesús d'a scal eb'. Ix schelanq'uei. Ix yalan d'a eb':"
        },
        {
            "number": "37",
            "text": "--A mach schaan junoc unin icha jun tic, yujto vico', a in ton tzin scha eb'. Manhoc innhej tzin scha eb'. Scha pax jun checjinac in cot eb', xchi."
        },
        {
            "number": "38",
            "text": "Axo vinhaj Juan ix alan d'a Jesús: --Mamin, ay jun vinh ix quila' van yik'anel eb' enemigo vinh d'a eb' anima. Syalan vinh to yuj a poder sb'o juntzanh chi' vinh. Palta ix co cachoch vaan vinh, yujto manh junnhejoc yaj qued'oc, xchi vinh d'ay."
        },
        {
            "number": "39",
            "text": "Palta ix yalan Jesús: --Max yal-laj e cachanoch vaan vinh, yujto malaj junoc mach sb'oan junoc milagro d'a in b'i, slajvi chi' syalan chuc d'a in patic."
        },
        {
            "number": "40",
            "text": "Yujto a eb' manh ayococh ajk'olal d'ayonh, junnhej caj yed' eb'."
        },
        {
            "number": "41",
            "text": "Tato ay mach scolvaj d'ayex, yujto vic ex, a in Cristo in tic, vach'chom anhej junoc vaso a' siej eb', yovalil ol scha spac eb'."
        },
        {
            "number": "42",
            "text": "Palta tato ay mach tz'ak'an somchaj spensar junoc anima tzin ak'anoch d'a sk'ool, to icha spensar unin tz'aj spensar chi', chuc yic jun anima chi'. Octom b'ab'el spixjioch junoc nivaquil q'ueen d'a sjaj, syumjicanb'at d'a yol a' mar yic sjik'an a' schami, yacb'an mantzac yak' somchaj spensar jun anima chi'. Tato icha chi', más vach' yico'."
        },
        {
            "number": "43",
            "text": "Tato yuj junoc e k'ab' sjuviel e pensar, más vach' tze tzepel jun e k'ab' chi', yic manh ol juvoquel e pensar yuj d'a junelnhej. Yujto vach'chom junxonhej e k'ab', tato ol e cha e q'uinal d'a junelnhej, te vach' eyico'. Palta vach'chom tz'acan e k'ab', tato ol ex b'atcan d'a infierno, d'a scal k'ak' malaj b'aq'uinh stupi, te chuc eyico'."
        },
        {
            "number": "44",
            "text": "Tato yuj junoc eyoc sjuviel e pensar, más vach' tze tzepel jun eyoc chi', yic vach' max juviel e pensar yuuj d'a junelnhej. Yujto vach'chom junxonhej eyoc, tato ol e cha e q'uinal d'a junelnhej, te vach' eyico'. Palta vach'chom tz'acan eyoc, tato ol ex b'atcan d'a infierno, d'a scal k'ak' malaj b'aq'uinh stupi, te chuc eyico'."
        },
        {
            "number": "45",
            "text": "Tato yuj junoc e sat sjuviel e pensar, más vach' tzeyiq'uelta, yic manh ol juvoquel e pensar yuuj d'a junelnhej. Yujto vach'chom junxonhej e sat, tato ol ex och b'aj ayoch Dios Yajalil, te vach' eyico'. Palta vach'chom tz'acan yol e sat, tato ol ex b'atcan d'a infierno, d'a scal k'ak' malaj b'aq'uinh stupi, te chuc eyico'."
        },
        {
            "number": "46",
            "text": "A d'a jun lugar chi', malaj b'aq'uinh ol lajvoc yab'an syail eb' anima chi' ta'. Axo jun k'ak' chi', malaj b'aq'uinh ol tupoc."
        },
        {
            "number": "47",
            "text": "Icha tz'aj yem yatz'amil tas sco chi'a, icha chi' ol aj yem k'ak' d'a yib'anh eb' smasanil."
        },
        {
            "number": "48",
            "text": "A atz'am atz'am, te ay yopisio. Palta q'uinaloc satel sk'achial atz'am, ¿tasto val ol aj sk'achib'ixi? Icha yatz'amil tas schichaji, te ay yopisio, ichocab' ex ta'. Ayocab' pax junk'olal d'a e cal, xchi Jesús d'a eb'."
        }
    ]
}