{
    "chapter": "14",
    "verses": [
        {
            "number": "1",
            "text": "Chab'ejocxo yoch q'uinh yic snajicoti tas aj yelnaccot eb' israel d'a Egipto, aton jun q'uinh b'aj svaji ixim pan malaj yich ayb'ati. Axo eb' sat sacerdote yed' eb' k'ayb'um d'a ley Moisés, ix smolb'ej sb'a eb'. Ix laj yalan eb' tas ol yutoc eb' syaman Jesús d'a elk'altac, yic ol smilan eb'."
        },
        {
            "number": "2",
            "text": "Palta ix yalan eb': --Max yal co yaman vinh d'a yol q'uinh tic, yujto ay smay sq'ue nhilnaj eb' anima yuj vinh, xchi eb'."
        },
        {
            "number": "3",
            "text": "Axo Jesús ayek' d'a Betania, d'a yol spat vinhaj Simón, d'a yalanhtaxo penaayaxnac vinh yuj jun yab'il scuch lepra. Ayic k'ojanem Jesús sva'i, ix k'och jun ix ix d'ay. Yed'nac jun limeta ix b'ob'il d'a jun q'uen scuch alabastro. B'ud'an q'ueen yed' jun suk'uq'ui sjab', te caro stojol scuchan nardo. Ix sb'ijanel sjaj q'ueen ix. Ix lajvi chi', ix stob'anq'ue jun chi' ix d'a sjolom Jesús."
        },
        {
            "number": "4",
            "text": "Palta axo eb' ayek' ta', ay jayvanh eb' ix cot yoval. Ix laj yalan eb': --¿Tas yuj nab'anhej tz'ixtax jun suk'uq'ui sjab' tic?"
        },
        {
            "number": "5",
            "text": "Octom ix chonhchaji, axo d'a eb' meb'a' ix ak'ji stojol, yujto más am oxe' ciento denario stojol jun tic, xchi eb'. Yuj chi', ix te cot yoval eb' d'a ix."
        },
        {
            "number": "6",
            "text": "Palta ix yalan Jesús d'a eb': --Actejec eyalan jun chi'. ¿Tas yuj tze tzuntzej ix? A jun ix sk'ulej ix tic d'ayin, te vach'."
        },
        {
            "number": "7",
            "text": "A eb' meb'a' ix eyal chi', aynhejek' eb' eyed'oc. Tato e gana tzeyak' junoc tas d'a eb', syalnhej e colvaj d'a eb'. Palta a inxo tic, manh masaniloc tiempo ay in ek' eyed'oc."
        },
        {
            "number": "8",
            "text": "A jun ix tic, a tastac ay d'a ix, ix yak' d'ayin. Ayocto syak'anoch jun suk'uq'ui sjab' tic ix d'a in nivanil tic, yic vach' listaxo vaji ayic ol in mucchajoc."
        },
        {
            "number": "9",
            "text": "Val yel sval d'ayex, yalnhej b'aj d'a yolyib'anhq'uinal tic b'aj ol aljoquel vach' ab'ix yic colnab'il, ol aljocpaxel yab'ixal tas ix sk'ulej jun ix tic, yic ol nachajcot ix, xchi Jesús d'a eb'."
        },
        {
            "number": "10",
            "text": "Ay jun vinh scuchan Judas aj Queriot d'a scal eb' sk'ayb'um Jesús slajchavanhil. Ix b'at lolon vinh yed' eb' sat sacerdote, yic syak'anoch Jesús vinh d'a yol sk'ab' eb'."
        },
        {
            "number": "11",
            "text": "Ayic ix yab'an jun chi' eb', te vach' ix yab' eb'. Ix yak' sti' eb' to ol yak' q'uen tumin eb' d'a vinh, yuj chi' ix och ijan vinh sayan tas ol yutoc vinh yak'anoch Jesús d'a yol sk'ab' eb'."
        },
        {
            "number": "12",
            "text": "A d'a b'ab'el k'u yic jun q'uinh b'aj svaji ixim pan malaj yich ayb'ati, ayic smiljicham nok' calnel yic q'uinh chi', ix sk'anb'an eb' sk'ayb'um Jesús d'ay: --¿B'ajtil a gana sco b'o b'aj tzonh va'i, yic sco naancoti tas aj yelnaccot eb' co mam quicham d'a Egipto? xchi eb' d'ay."
        },
        {
            "number": "13",
            "text": "Yuj chi' ix schecb'at chavanh eb' sk'ayb'um chi'. Ix yalan d'a eb': --Ixiquec d'a chonhab'. Ata' ol eyilel jun vinh vinac ed'jinac jun ch'ub' a'. Tzex b'at yed' vinh."
        },
        {
            "number": "14",
            "text": "Axo b'aj tzex k'och chi' yed' vinh, tzeyal d'a vinh aj pat chi' icha tic: Xchicot co k'ayb'umal icha tic: ¿B'ajtil ay jun cuarto b'aj ol in va yed' eb' in k'ayb'um, yic sco naancoti tas aj yelnaccot eb' co mam quicham d'a Egipto? xchicoti, xe chi d'a vinh."
        },
        {
            "number": "15",
            "text": "A vinh ol ch'oxan jun nivan cuarto chaanh yajq'ue d'ayex. Listaxo yaji. Ata' tze b'o tas ol co va'a, xchi Jesús chi' d'a eb'."
        },
        {
            "number": "16",
            "text": "Yuj chi', ix b'at eb' sk'ayb'um, ix k'och eb' d'a chonhab'. Ata' ix ilchaj jun vinh chi' yuj eb', icha ix yal Jesús. Yuj chi' ix sb'oan eb' tas ol sva d'a jun q'uinh chi'."
        },
        {
            "number": "17",
            "text": "Axo d'a q'uik'b'alil, ix k'och Jesús yed' eb' sk'ayb'um slajchavanhil."
        },
        {
            "number": "18",
            "text": "Ayic van sva eb' d'a mexa chi', ix yalan Jesús: --Val yel sval d'ayex, ay jun d'a co cal tic ol in ak'anoch d'a yol sk'ab' chamel. A jun chi', van sva ved'oc, xchi d'a eb'."
        },
        {
            "number": "19",
            "text": "Ix te cus eb' yab'an jun chi'. Yuj chi' junjunal ix sk'anb'ej eb' yab' d'a Jesús: --¿Tom a in? xchi junjun eb'."
        },
        {
            "number": "20",
            "text": "Yuj chi' ix yalan d'a eb': --Ay jun ay d'a e cal tic e lajchavanhil. Van sva ved' d'a jun pultu ayek' d'a co nanhal tic."
        },
        {
            "number": "21",
            "text": "A in Ak'b'il in cot yuj Dios voch animail tic yovalil ol in och d'a yol sk'ab' chamel, icha tas tz'ib'ab'ilcan d'a Slolonel Dios. Palta te chuc yic jun ol in ak'anoch d'a yol sk'ab' chamel chi'. Octom maj uneajoc. Tato icha chi', vach' am yico', xchi d'a eb'."
        },
        {
            "number": "22",
            "text": "Ayic van sva eb', ix yik'anchaanh ixim pan Jesús. Ix yak'an yuj diosal yuj ixim. Ix lajvi chi' ix xepanb'at ixim, ix yak'an d'a eb'. --Chaec. Aton jun in nivanil tic, xchi d'a eb'."
        },
        {
            "number": "23",
            "text": "Ix lajvi chi', ix yik'an pax chaanh jun vaso. Ayic ix lajvi yak'an yuj diosal yuuj, ix yak'an d'a eb'. Ix smol uk'an eb' smasanil."
        },
        {
            "number": "24",
            "text": "Aton jun tic in chiq'uil. Yuuj ol elk'och jun strato Dios syak' tic eyed'oc. Ol elcan in chiq'uil tic yic vach' tzijtum mach ol colchajel yuuj."
        },
        {
            "number": "25",
            "text": "Palta svalcan d'ayex ticnaic to manhxa b'aj ol vuk' yal sat te' uva, masanto d'a jun k'u ol vuk'xi, b'aj ayoch Dios Yajalil, xchi d'a eb'."
        },
        {
            "number": "26",
            "text": "Ix lajvi sb'itan jun b'it eb' d'a Dios, ix elta eb'. Ix b'at eb' d'a tzalan Olivo."
        },
        {
            "number": "27",
            "text": "Ata' ix yal Jesús d'a eb': --A d'a jun ak'val tic, ol laj somchajel e pensar vuuj. Yujto icha tic yaj stz'ib'chajcan d'a Slolonel Dios: Ol in milcham vinh tanhvum calnel. Axo nok' calnel chi', ol saclemcanb'at nok', xchi."
        },
        {
            "number": "28",
            "text": "Palta axo ol in pitzvocxi, ol in b'ab'laj k'och eyuuj d'a Galilea, xchi d'a eb'."
        },
        {
            "number": "29",
            "text": "Axo vinhaj Pedro ix alan d'ay: --Vach'chom ol laj somchajel spensar eb' tic, palta a in tic, manh val jab'oc ol somchajel in pensar, xchi vinh."
        },
        {
            "number": "30",
            "text": "--Val yel sval d'ayach, a d'a jun ak'val tic, ayic manto ok' nok' caxlanh d'a schaelal, oxel ol iq'uel d'a ib'anh to manh in ojtacoc, xchi Jesús d'a vinh."
        },
        {
            "number": "31",
            "text": "Palta axo vinhaj Pedro chi', te yelk'olal ix yal vinh: --Vach'chom ol in miljoccham ed'oc, palta manh val jab'oc ol vala' to manh ach vojtacoc, xchi vinh d'ay. Anhejtona', icha chi' ix yutej eb' sk'ayb'um chi' yalan smasanil."
        },
        {
            "number": "32",
            "text": "Ix lajvi chi', ix k'och Jesús yed' eb' sk'ayb'um d'a Getsemaní, ix yalan d'a eb': --Emanhec k'ojan d'a tic, yacb'an tzin b'at lesal, xchi d'a eb'."
        },
        {
            "number": "33",
            "text": "Ix lajvi chi', ix yik'anb'at vinhaj Pedro, vinhaj Jacobo yed' vinhaj Juan yed'oc. Ix te och ijan scusi. Ix te och pitz'an cuselal d'a sk'ool."
        },
        {
            "number": "34",
            "text": "Yuj chi' ix yalan d'a eb' vinh: --Ijan val tzin cham yuj cuselal. Cananhec d'a tic. Pitzanocab' ex ved'oc, xchi d'a eb' vinh."
        },
        {
            "number": "35",
            "text": "Ix lajvi chi', ix snitzanb'at jab'xo sb'a, ix em cuman, ix emk'och snanhal sat d'a sat luum. Ix lesalvi tato syal yek' jun yaelal van sja d'a yib'anh chi'."
        },
        {
            "number": "36",
            "text": "Ix yalani: --Mamin, masanil tas syal uuj. Iq'uek' jun yaelal tic d'a vib'anh. Palta manh ichaoc in gana a in tic, palta ichocab' a gana, xchi."
        },
        {
            "number": "37",
            "text": "Ix lajvi chi', ix k'ochxi d'a eb' vinh oxvanh chi', palta ix yilani, vaynac eb' vinh. Yuj chi' ix yalan d'a vinhaj Pedro: --Simón, ¿tom vaynac ach? ¿Tom max yal tzaq'uel a vayanh junoc hora ved'oc?"
        },
        {
            "number": "38",
            "text": "Aq'uequel e vayanh. Lesalvanhec, yic manh ol ex ak'joc ganar yuj junoc proval. A co pixan, tek'an, palta axo co nivanil, malaj yip, xchi d'a eb' vinh."
        },
        {
            "number": "39",
            "text": "Ix lajvi chi', ix b'at lesalvixi. Icha val ix aj slesalvi d'a sb'ab'elal icha chi' ix aj slesalvixi."
        },
        {
            "number": "40",
            "text": "Axo ix k'ochxi, ix yilani, vaynac pax eb' vinh, yujto max techaj vayanh yuj eb' vinh. Yuj chi', majxo nachajel yuj eb' vinh, tas syutej tak'voc sb'a eb' vinh d'ay."
        },
        {
            "number": "41",
            "text": "Axo ix jax lesal d'a yoxelal, ix yalan d'a eb' vinh: --¿Tom anheja' te vaynac ex? A ticnaic k'ocb'ilxo chi', syalxo e vayi. Ix k'och yorail vak'jioch a in Ak'b'il in cot yuj Dios voch animail tic d'a yol sk'ab' eb' vinh chuc."
        },
        {
            "number": "42",
            "text": "Q'ueanhec vaan, coyec. Van sjavi vinh ol in ak'anoch d'a yol sk'ab' eb', xchi d'a eb' vinh."
        },
        {
            "number": "43",
            "text": "Vanto yalan jun chi', ix k'och vinhaj Judas. Aton vinh chi' yetk'ayb'umal sb'a yed' eb' uxluchvanh chi'. Tzijtum anima ix k'och yed' vinh, yed'nac yespada eb', yed'nac ste' eb'. Ix checjicot eb' yuj eb' sat sacerdote, eb' vinh k'ayb'um d'a ley Moisés yed' pax eb' ichamtac vinac ay yopisio."
        },
        {
            "number": "44",
            "text": "A vinhaj Judas chi', vinh van yak'anoch Jesús d'a yol sk'ab' eb' vinh, toxo ix yal vinh d'a eb' tas ol yutoc sch'oxani. Ix yalan vinh icha tic: --A jun vinh ol in tz'ub'elta sti', a jun vinh chi' tzeyama'. Tzatz tzeyutej vinh e tzek'ani, tzeyik'anb'at vinh, xchi vinh d'a eb' vinh."
        },
        {
            "number": "45",
            "text": "Yuj chi' a d'a Jesús ix k'och vinh d'a elanhchamel. --Ach in k'ayb'umal, xchi vinh d'ay. Ix lajvinhej chi', ix stz'ub'anelta sti' vinh."
        },
        {
            "number": "46",
            "text": "Ix syaman Jesús eb' vinh, ix yik'anb'at eb' vinh."
        },
        {
            "number": "47",
            "text": "Axo eb' ajun yed' Jesús chi', ay jun ix yik'q'ueta yespada. Ix stzepanel schiquin jun schecab' vinh sat sacerdote chi'."
        },
        {
            "number": "48",
            "text": "Axo ix yalan Jesús d'a eb' ix k'och chi': --¿Tom yajal in d'a scal eb' tz'ak'an oval yed' eb' yajal tzeyila', yuj chi' eyed' eyespada yed' e te', tzex javi in eyama'?"
        },
        {
            "number": "49",
            "text": "Junjun k'u in ek' eyed'oc d'a yol yamaq'uil stemplo Dios, a tzex in k'ayb'ani, palta maj in eyamlaj ta'. Palta ichaton tic tz'aji yic tz'elk'och tas tz'ib'ab'ilcan d'a Slolonel Dios, xchi d'a eb'."
        },
        {
            "number": "50",
            "text": "Ix actajcan yuj eb' sk'ayb'um chi' sch'ocoj. Ix b'at eb' elelal smasanil."
        },
        {
            "number": "51",
            "text": "Palta ay jun vinh quelem unin ix och tzak'an yuuj. Anhej jun sábana b'ak'anoch d'a vinh. Ayic ix och yub'naj eb' vinh d'a vinh,"
        },
        {
            "number": "52",
            "text": "ix squichancanel jun sábana chi' vinh, ix b'at vinh elelal."
        },
        {
            "number": "53",
            "text": "Ix ik'jib'at Jesús d'a vinh sat sacerdote. Ata' ix smolb'ej sb'a eb' yetyajalil vinh chi' smasanil, eb' ichamtac vinac, yed' pax eb' k'ayb'um d'a ley Moisés."
        },
        {
            "number": "54",
            "text": "Axo vinhaj Pedro, najat tzak'anto sb'at vinh yuj Jesús. Ix ochk'och vinh d'a yamaq'uil spat vinh sat sacerdote chi'. Ix em k'ojan vinh yed' eb' polencía. Ix k'axni vinh yed' eb'."
        },
        {
            "number": "55",
            "text": "A eb' sat sacerdote chi' yed' masanil eb' sat yajal, ix say eb' mach ol ak'anoch junoc tas d'a yib'anh Jesús, yic vach' tz'ak'jioch d'a yol sk'ab' chamel, palta malaj mach ix ilchaj yuj eb'."
        },
        {
            "number": "56",
            "text": "Yujto tzijtum eb' ix ak'anoch es d'a yib'anh, palta maj schalaj sb'a yalan eb'."
        },
        {
            "number": "57",
            "text": "Ay eb' ix q'ue vaan. Ix yak'anoch es eb' d'a yib'anh Jesús. Ix yalan eb' icha tic:"
        },
        {
            "number": "58",
            "text": "--Ix cab' yalan icha tic: A in tic ol in satel jun stemplo Dios, jun b'ob'il yuj eb' anima. Axo d'a schab'jial ol in b'oanxiq'ue sq'uexul, jun manh animaoc sb'oani, xchi, xchi eb'."
        },
        {
            "number": "59",
            "text": "Palta maj schalaj sb'a yalan eb'."
        },
        {
            "number": "60",
            "text": "Axo vinh sat sacerdote ix q'ue vaan d'a scal eb'. Ix yalan vinh d'a Jesús: --¿Tom max ach tak'vi jab'oc? ¿Tom max ab' juntzanh syak'och eb' tic d'a ib'anh? xchi vinh d'ay."
        },
        {
            "number": "61",
            "text": "Palta tz'innhej xchi, maj tak'vi jab'oc. Yuj chi' ix yalanxi vinh: --¿Tom a ach tic Cristo ach? ¿Tom Yuninal ach Dios, b'aj tz'alji vach' lolonel? xchi vinh."
        },
        {
            "number": "62",
            "text": "--A in ton tic. A in Ak'b'il in cot yuj Dios voch animail tic, ol in eyila', k'ojan in em d'a svach' k'ab' Dios, aton jun nivan spoder. Ol eyil vemul d'a scal asun d'a satchaanh, xchi."
        },
        {
            "number": "63",
            "text": "Yuj chi' axo vinh sat sacerdote chi', ix snhik'chitejb'at spichul vinh scot yoval. Ix yalan vinh: --Manhxa tz'och eb' testigo cuuj ticnaic."
        },
        {
            "number": "64",
            "text": "Ina toxo ix cab'i to sb'uchvaj vinh d'a Dios. ¿Tas xe chi yuj vinh ticnaic? xchi vinh. Axo eb' vinh chi' smasanil ix yak'och chamel eb' vinh d'a yib'anh Jesús."
        },
        {
            "number": "65",
            "text": "Ix lajvi chi', ix tzub'aj sat yuj eb'. Ix mak'ji sat yuj eb'. Ix tz'itjib'at sat yuj eb'. Ix sk'anb'an eb' d'ay: --Ala', ¿mach tzach mak'ani? xchi eb'. Ix lajvi chi', axo eb' polencía ix te mak'ani."
        },
        {
            "number": "66",
            "text": "Axo vinhaj Pedro aytoek' vinh d'a yamaq'uil jun pat chi' ix k'och jun ix scriada vinh sat sacerdote."
        },
        {
            "number": "67",
            "text": "Ix yilan ix van sk'axni vinh, yuj chi' ix och q'uelan ix d'a vinh, ix yalan ix: --A ach tic, etb'eyum a b'a yed' Jesús aj Nazaret, xchi ix."
        },
        {
            "number": "68",
            "text": "Palta ix yik'anel vinh d'a yib'anh: --A jun chi' toxonton manh vojtacoc. Te max nachajel vuuj tas juntzanh tzal chi', xchi vinh d'a ix. Ix lajvi chi', ix elta vinh d'a sti' elta yamaq'uil jun pat chi'. Ix ok' nok' caxlanh b'ian."
        },
        {
            "number": "69",
            "text": "Ayic ix yilanxi vinh ix criada chi', ix yalan ix d'a eb' ayek' ta': --Aton jun vinh tic yetb'eyum sb'a yed' eb' sk'ayb'um Jesús, xchi ix."
        },
        {
            "number": "70",
            "text": "Palta ix yik'xiel vinh d'a yib'anh. Junanto rato chi', ix yalanpax eb' ayek' chi' d'a vinh: --Val yel a ach tic, etb'eyum a b'a yed' eb', yujto aj Galilea ach, xchi eb' d'a vinh."
        },
        {
            "number": "71",
            "text": "Yuj chi' ix sk'anancot yoval sk'ool Dios vinh d'a yib'anh. Ix slocan sb'i Dios vinh: --A vinh tzeyal chi', manh vojtacoc jab'oc vinh, xchi vinh d'a eb'."
        },
        {
            "number": "72",
            "text": "D'a jun rato chi' ix ok'xi nok' caxlanh d'a schaelal. Yuj chi' ix snaancot vinh tas ix yal Jesús, a ix yalan icha tic: Ayic manto ok' nok' caxlanh d'a schaelal, yoxelalxo ik'anel d'a ib'anh to manh in ojtacoc, xchi Jesús d'a vinh. Ayic ix snaancot jun chi' vinh, ix te ok' vinh."
        }
    ]
}