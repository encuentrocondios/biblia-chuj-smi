{
    "chapter": "16",
    "verses": [
        {
            "number": "1",
            "text": "Axo ix ek'b'at sk'ual ik'oj ip, a ix María aj Magdala, ix Salomé yed' ix María snun vinhaj Jacobo, ix sman juntzanh te suk'uq'ui sjab' eb' ix yic sb'at sucanek' eb' ix d'a snivanil Jesús."
        },
        {
            "number": "2",
            "text": "Axo ix sacb'i d'a domingo, val sq'ueul k'u, ix b'at eb' ix b'aj ix mucchajcanoch chi'."
        },
        {
            "number": "3",
            "text": "Axo yic van sb'ey eb' ix chi', ix yalan eb' ix: --¿Mach ol ik'anel smacul q'ueen? xchi eb' ix."
        },
        {
            "number": "4",
            "text": "Palta axo ix yilanb'at eb' ix, elnacxo smacul q'uen chi'. Te nivaquil q'ueen."
        },
        {
            "number": "5",
            "text": "Axo ix ochk'och eb' ix d'a yol q'ueen, ix yilan eb' ix, k'ojanem jun ángel d'a svach' eb' ix icha yilji eb' vinh quelemtac. Ayoch jun pichul jucan yuuj, te sac. Ix te xiv eb' ix yuuj."
        },
        {
            "number": "6",
            "text": "Palta ix yalan jun ángel chi' d'a eb' ix: --Manh ex xivoc. Van e sayanek' Jesús aj Nazaret, aton jun ix culusajq'uei. Palta toxo ix pitzvixi. Manhxo ayococh d'a yol q'uen tic. Ilecnab' b'aj ix ul yak'canochta eb' tic."
        },
        {
            "number": "7",
            "text": "Ixiquec, b'at alec d'a eb' sk'ayb'um Jesús chi' yed' d'a vinhaj Pedro to ol b'ab'laj k'och eyuuj d'a Galilea. Ata' ol eyila', icha yaj yalancan d'ayex, xchi d'a eb' ix."
        },
        {
            "number": "8",
            "text": "Ix lajvi chi', elanhchamel ix elixta eb' ix d'a yol q'ueen. Ix b'at lemnaj eb' ix. Ix te ib'xiq'ue eb' ix yuj xivelal. Malaj junoc mach b'aj ix yal eb' ix, yujto ix te xiv eb' ix."
        },
        {
            "number": "9",
            "text": "[A d'a domingo, ayto sacb'i, ata' ix pitzvixi Jesús. Ix lajvi chi', a d'a ix María aj Magdala b'aj ix sb'ab'laj ch'oxej sb'a. A d'a jun ix chi', ata' elnac ucvanh eb' enemigo yuj Jesús."
        },
        {
            "number": "10",
            "text": "Axo ix, ix b'at alan d'a eb' ek'nac yed' Jesús d'a yalanhtaxo. Ste cus eb', van yok' pax eb'."
        },
        {
            "number": "11",
            "text": "Axo ix yalan ix d'a eb' to ix pitzvixi Jesús, to yel ix yil ix. Palta maj schalaj yab' eb' d'a ix."
        },
        {
            "number": "12",
            "text": "Ix lajvi chi', ix sch'oxan sb'a Jesús d'a chavanh eb' sk'ayb'um, ayic van sb'ey eb'. Ch'oc yilji ix yil eb'."
        },
        {
            "number": "13",
            "text": "Yuj chi' ix meltzaj eb'. Ix b'at yalan eb' d'a juntzanhxo eb' yetb'eyum. Palta anhejtona' maj schalaj yab' eb'."
        },
        {
            "number": "14",
            "text": "Axo junelxo, ayic van sva eb' sk'ayb'um yuxluchvanhil, ix sch'oxan sb'a Jesús d'a eb'. Ix tumaj eb' yuuj, yujto chab'k'olal yaj eb', pit eb'. Yujto maj scha yab' eb' d'a eb' ix ilani ayic toxo ix pitzvixi."
        },
        {
            "number": "15",
            "text": "Ix lajvi chi', ix yalanxi d'a eb': --Ixiquec d'a masanil yolyib'anhq'uinal tic. Alequel vach' ab'ix yic colnab'il d'a scal eb' anima smasanil."
        },
        {
            "number": "16",
            "text": "A mach ol ak'anoch d'a sk'ool, syak'an ak'joc bautizar sb'a, ol colchajoc. Palta a eb' max yak'och d'a sk'ool, ol ochcan yaelal d'a yib'anh eb'."
        },
        {
            "number": "17",
            "text": "A eb' ol ak'anoch d'a sk'ool, ol sch'ox juntzanh milagro tic eb': Yuj in poder ol yik'anel juntzanh enemigo eb' d'a eb' anima. Ol lolon eb' d'a juntzanh ch'occh'oc ti'al."
        },
        {
            "number": "18",
            "text": "Tato ol syam junoc nok' chan eb', tato ol yuk' junoc tas eb' to scham anima yuuj, malaj ol ik'an eb'. Tato ol yaq'uek' sk'ab' eb' d'a yib'anh eb' penaay, ol b'oxoc sk'ool eb', xchican Jesús."
        },
        {
            "number": "19",
            "text": "Ayic ix lajvi yalan juntzanh tic Cajal Jesús d'a eb' schecab' chi', ix ik'jiq'ue d'a satchaanh. Ata' ix em k'ojan d'a svach' k'ab' Dios."
        },
        {
            "number": "20",
            "text": "Ix lajvi chi', ix b'atcan eb' schecab' chi' yalcanel slolonel Dios d'a junjun lugar. Axo Cajal Jesús ix och yed' eb'. Ix sch'ox juntzanh milagro yed' eb', yic chequel to yel jun lolonel tzek' yalel eb' chi'.]"
        }
    ]
}