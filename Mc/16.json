{
    "chapter": "16",
    "verses": [
        {
            "number": "1",
            "text": "Axo ix ek'b'at sk'ual ik'oj ip, a ix María aj Magdala, ix Salomé yet' ix María snun vinhaj Jacobo, ix sman juntzanh te suk'uq'ui sjab' eb' ix yic sb'at sucanek' eb' ix t'a snivanil Jesús."
        },
        {
            "number": "2",
            "text": "Axo ix sakb'i t'a domingo, val sq'ueul k'u, ix b'at eb' ix b'aj ix mucchajcanoch chi'."
        },
        {
            "number": "3",
            "text": "Axo yic van sb'ey eb' ix chi', ix yalan eb' ix: --¿Mach ol ik'anel smacul q'ueen? xchi eb' ix."
        },
        {
            "number": "4",
            "text": "Palta haxo ix yilanb'at eb' ix, elnacxo smacul q'uen chi'. Te nivaquil q'ueen."
        },
        {
            "number": "5",
            "text": "Axo ix ochk'och eb' ix t'a yol q'ueen, ix yilan eb' ix, k'ojanem jun ángel t'a svach' eb' ix icha yilji eb' vinh quelemtac. Ayoch jun pichul jucan yuj, te sac. Ix te xiv eb' ix yuj."
        },
        {
            "number": "6",
            "text": "Palta ix yalan jun ángel chi' t'a eb' ix: --Manh ex xivoc. Van e sayanek' Jesús aj Nazaret, aton jun ix culusajq'uei. Palta toxo ix pitzvixi. Manhxo ayococh t'a yol q'uen tik. Ilecnab' b'aj ix ul yak'canochta eb' tik."
        },
        {
            "number": "7",
            "text": "Ixiquec, b'at alec t'a eb' sk'ayb'um Jesús chi' yet' t'a vinhaj Pedro to ol b'ab'laj k'och eyuuj t'a Galilea. Ata' ol eyila', icha yaj yalancan t'ayex, xchi t'a eb' ix."
        },
        {
            "number": "8",
            "text": "Ixlajwi chi', elanhchamel ix elixta eb' ix t'a yol q'ueen. Ix b'at lemnaj eb' ix. Ix te ib'xiq'ue eb' ix yuj xivelal. Malaj junok mach b'aj ix yal eb' ix, yujto ix te xiv eb' ix."
        },
        {
            "number": "9",
            "text": "[Ha t'a domingo, ayto sakb'i, ata' ix pitzvixi Jesús. Ixlajwi chi', ha t'a ix María aj Magdala b'aj ix sb'ab'laj ch'oxej sb'a. Ha t'a jun ix chi', ata' elnac ucvanh eb' enemigo yuj Jesús."
        },
        {
            "number": "10",
            "text": "Axo ix, ix b'at alan t'a eb' ek'nac yet' Jesús t'a yalanhtaxo. Ste cus eb', van yok' pax eb'."
        },
        {
            "number": "11",
            "text": "Axo ix yalan ix t'a eb' to ix pitzvixi Jesús, to yel ix yil ix. Palta maj schalaj yab' eb' t'a ix."
        },
        {
            "number": "12",
            "text": "Ixlajwi chi', ix sch'oxan sb'a Jesús t'a chavanh eb' sk'ayb'um, ayic van sb'ey eb'. Ch'oc yilji ix yil eb'."
        },
        {
            "number": "13",
            "text": "Yuj chi' ix meltzaj eb'. Ix b'at yalan eb' t'a juntzanhxo eb' yetb'eyum. Palta anhejtona' maj schalaj yab' eb'."
        },
        {
            "number": "14",
            "text": "Axo junelxo, ayic van sva eb' sk'ayb'um yuxluchvanhil, ix sch'oxan sb'a Jesús t'a eb'. Ix tumaj eb' yuj, yujto chab'k'olal yaj eb', pit eb'. Yujto maj scha yab' eb' t'a eb' ix ilani ayic toxo ix pitzvixi."
        },
        {
            "number": "15",
            "text": "Ixlajwi chi', ix yalanxi t'a eb': --Ixiquec t'a masanil yol yib'anhk’inal tik. Alequel wach' ab'ix yic colnab'il t'a skal eb' anima smasanil."
        },
        {
            "number": "16",
            "text": "Ha mach ol ak'anoch t'a sk'ool, syak'an ak'joc bautizar sb'a, ol colchajoc. Palta a eb' max yak'och t'a sk'ool, ol ochcan yaelal t'a yib'anh eb'."
        },
        {
            "number": "17",
            "text": "Ha eb' ol ak'anoch t'a sk'ool, ol sch'ox juntzanh milagro tik eb': Yuj in poder ol yik'anel juntzanh enemigo eb' t'a eb' anima. Ol lolon eb' t'a juntzanh ch'occh'oc ti'al."
        },
        {
            "number": "18",
            "text": "Tato ol syam junok nok' chan eb', tato ol yuk' junok tas eb' to scham anima yuj, malaj ol ik'an eb'. Tato ol yaq'uek' sk'ab' eb' t'a yib'anh eb' penaay, ol b'oxoc sk'ool eb', xchican Jesús."
        },
        {
            "number": "19",
            "text": "Ayic ix lajvi yalan juntzanh tik Cajal Jesús t'a eb' schecab' chi', ix ik'jiq'ue t'a satcha’anh. Ata' ix em k'ojan t'a svach' k'ab' Dios."
        },
        {
            "number": "20",
            "text": "Ixlajwi chi', ix b'atcan eb' schecab' chi' yalcanel slolonel Dios t'a junjun lugar. Axo Cajal Jesús ix och yet' eb'. Ix sch'ox juntzanh milagro yet' eb', yic chequel to yel jun lolonel tzek' yalel eb' chi'.]"
        }
    ]
}