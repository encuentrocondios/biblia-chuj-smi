{
    "chapter": "1",
    "verses": [
        {
            "number": "1",
            "text": "Icha tik ix aj yel yich wach' ab'ix yic Jesucristo, Yuninal Dios."
        },
        {
            "number": "2",
            "text": "Ha jun schecab' Dios scuchan Isaías ix tz'ib'ancan tas xchi Dios t'a Yuninal. Ix yalan Dios icha tik: Ol in checb'at jun in checab', ol b'ab'laj b'at t'ayach. Icha tz'aj sb'o b'e, icha chi' ol yutoc sb'oan sb'eyb'al eb' anima, ayic manto ach k'ochi, xchi."
        },
        {
            "number": "3",
            "text": "Ha jun chi' ol avaj t'a tzinan lu'um, ol yalan icha tik: Icha tz'aj sb'o b'e ayic sjavi junok yajal, icha chi' tzeyutej e b'oan e b'eyb'al, yujto ol javok winh Cajal, icha chi' ol yala', xchican t'a Slolonel Dios chi'."
        },
        {
            "number": "4",
            "text": "Ha winhaj Juan ix ak'an bautizar eb' anima t'a tzinan lu'um chi', ix yalan winh t'a eb' ix k'och t'ay: Yovalil tze na val e b'a yuj e mul yic tz'ak'jican lajvoc e mul chi' yuj Dios. Ichato chi' ol ex vak'an bautizar, xchi winh t'a eb'."
        },
        {
            "number": "5",
            "text": "Axo eb' anima t'a junjun chonhab' t'a yol yic Judea yet' smasanil eb' aj Jerusalén ix k'och eb' smaclej yab' t'a winhaj Juan chi'. Slajvi yalanq'ueta smul junjun eb', ichato chi' tz'ak'ji bautizar eb' yuj winh t'ha ha' niwan Jordán."
        },
        {
            "number": "6",
            "text": "Ha winhaj Juan chi', a xil nok' camello ayoch spichuloc winh, haxo stzek'ul winh, tz'uum. Axo juntzanh nok' icha nok' yol sojoy schi winh. Axo nok' yal chab', ha' nok' syuk' winh."
        },
        {
            "number": "7",
            "text": "Ix yalanel winh t'a skal eb' anima: --Ay junxo mach tzak'an sja vuuj, ek'alto yopisio t'a vichanh. Manh in mojoc vak'an servil, wach'chom tonhej tzin em nhojan in tijanel sch'anhal xanhab'."
        },
        {
            "number": "8",
            "text": "Ha in tik tzex vak' bautizar t'a ha ha'. Axo ol ak'an Yespíritu Dios t'ayex, ichato ol ex ak'joc bautizar yuj, xchi."
        },
        {
            "number": "9",
            "text": "Ha t'a jun pekti’ chi', ix cot Jesús t'a Nazaret, t'a yol yic Galilea, xid' yak'an bautizar sb'ha t'a winhaj Juan t'ha ha' niwan Jordán."
        },
        {
            "number": "10",
            "text": "Ayic van sq'uexta t'a yol ha', ix yilan sjacvi satcha’anh. Ix emul Yespíritu Dios t'a yib'anh icha nok' paramuch."
        },
        {
            "number": "11",
            "text": "Ix ab'chaj yaljiemta jun lolonel t'a satcha’anh, ix yalan icha tik: --Ha ach ton tik Vuninal ach, xajanab'il ach vuuj. Tzin tzalaj val ed'oc, xchi t'a Jesús."
        },
        {
            "number": "12",
            "text": "Ixlajwi chi' ix ik'jib'at Jesús yuj Yespíritu Dios t'a jun lum tzinan lu'um."
        },
        {
            "number": "13",
            "text": "Ata' ix xid'ek' 40 k'ual b'aj ay juntzanh nok' nok' ay smay. Ata' ix yak'lej winh Satanás yak'an proval. Ixlajwi chi', haxo eb' ángel ix ulek' yak' servil."
        },
        {
            "number": "14",
            "text": "Ayxo och winhaj Juan t'a preso, ix k'och Jesús t'a Galilea. Ata' ix yalcanel wach' ab'ix, tas ol aj yoch eb' anima t'a yol sk'ab' Dios."
        },
        {
            "number": "15",
            "text": "Ix yalan icha tik: --Ix k'och stiempoal, jab'xonhej yoch Dios Yajalil. Yuj chi', naec e b'a. Hak'uecoch jun wach' ab'ix yic colnab'il t'a e k'ool, xchi."
        },
        {
            "number": "16",
            "text": "Van yek' Jesús t'a sti' ha' nhajab' yic Galilea. Axo ix yilani, ata' ayek' winhaj Simón yet' jun yuk'tac scuchan Andrés. Van yak'anem ch'anh schimpa eb' yic yamlab' chay t'a yol ha', yujto yamum chay eb'."
        },
        {
            "number": "17",
            "text": "Ix yalan Jesús t'a eb': --Ochanhec in k'ayb'umoc, ol vak'och eyopisio. Icha tzeyutej eyaman nok' chay tik, icha chi' ol eyutoc eyik'ancot eb' anima t'ayin, xchi Jesús t'a eb'."
        },
        {
            "number": "18",
            "text": "Val t'a jun rato chi' ix yactancan ch'anh schimpa eb' chi', ix och eb' sk'ayb'umoc Jesús chi'."
        },
        {
            "number": "19",
            "text": "Axo ix b'at jab'xo Jesús chi', ix yilanb'at eb' yuninal winhaj Zebedeo, aton winhaj Jacobo yet' winhaj Juan. Ayoch eb' t'a yol jun barco, van snipan schimpa eb'."
        },
        {
            "number": "20",
            "text": "Ix yavtancot eb'. Yuj chi', ix yactancan smam eb' chi' yet' eb' smajan eb' t'a yol te' barco chi', ix b'at eb' yet'oc."
        },
        {
            "number": "21",
            "text": "Ix k'och eb' t'a chonhab' Capernaum. Axo t'a sk'ual ik'oj ip, aton sábado, ix och ijan Jesús sk'ayb'an eb' t'a yoltac spatil culto."
        },
        {
            "number": "22",
            "text": "Ix te sat sk'ool eb' yab'an juntzanh k'ayb'ub'al ix yala', yujto ayic ix k'ayb'aj eb' yuj, ix checlajeli to ay yopisio yuj Dios, manh ichoc eb' k'ayb'um t'a ley Moisés."
        },
        {
            "number": "23",
            "text": "Ata' ix k'och jun winh ayoch jun enemigo t'ay. Ix q'ue yav jun enemigo chi', ix yalani:"
        },
        {
            "number": "24",
            "text": "--¿Tas alan ic t'ayonh, ach Jesús aj Nazaret? ¿Tom tzach ja onh a sateli? Vojtac ach. Ha ach tik, sik'b'il ach el yuj Dios, xchi t'ay."
        },
        {
            "number": "25",
            "text": "Axo Jesús ix tuman jun enemigo chi': --Tz'in xa chi. Elanh t'a winh tik, xchi."
        },
        {
            "number": "26",
            "text": "Ix cot t'a sjolom winh yuj jun enemigo chi'. Ix te el yav winh. Ichato chi' b'ian, ix el jun enemigo chi'."
        },
        {
            "number": "27",
            "text": "Ix te sat sk'ool eb' anima smasanil yilani. Yuj chi', ix laj yalanq'ue eb': --¿Tas yaj jun winh tik? ¿Tas k'ayb'ub'al jun winh sjavi tik? Ha winh tik, ay spoder winh scachan eb' enemigo. Ina ticnaic, sk'anab'ajax winh yuj eb', xchi eb' anima chi'."
        },
        {
            "number": "28",
            "text": "D'a val jun rato chi', ix pucax el yab'ixal Jesús t'a masanil yol yic Galilea chi'."
        },
        {
            "number": "29",
            "text": "Ixlajwi yelta eb' t'a yol spatil culto chi', ix b'at Jesús yet' winhaj Jacobo yet' winhaj Juan. Ix k'och eb' t'a spat winhaj Simón yet' winhaj Andrés."
        },
        {
            "number": "30",
            "text": "Axo ix snhi' winhaj Simón chi', van scham ix yuj k'ak'al yab'il. Yuj chi' ix yalan eb' yab' Jesús to penaay ix."
        },
        {
            "number": "31",
            "text": "Ichato chi' ix k'och t'a stz'ey ix. Ix syaman sk'ab' ix, ix yik'anq'ue vaan ix. Val t'a jun rato chi' ix b'oxi sk'ol ix yuj jun k'ak'al yab'il chi', ix och ijan ix sk'atk'ancot eb'."
        },
        {
            "number": "32",
            "text": "Axo yic toxo ix b'at k'u, vanxo sq'uik'b'i, ix ik'jib'at eb' penaay smasanil t'a Jesús yet' eb' ayoch enemigo t'ay."
        },
        {
            "number": "33",
            "text": "Ix smolb'an sb'a eb' aj chonhab' chi' smasanil t'a ti puerta."
        },
        {
            "number": "34",
            "text": "Tzijtum macanhil yab'il tz'ik'an eb', ix b'oxican eb' yuj Jesús chi'. Tzijtum eb' enemigo ix ik'jiel t'a eb'. Maj chajoclaj lolon eb' enemigo chi', yujto yojtacxo eb' to Yuninal Dios."
        },
        {
            "number": "35",
            "text": "Ayto sk'ana' ix q'ue vaan Jesús, ix b'at t'a stiel chonhab'. Ata' ix lesalvi."
        },
        {
            "number": "36",
            "text": "Axo winhaj Simón yet' eb' yetk'ayb'umal, ix b'at eb' sayeq'ui."
        },
        {
            "number": "37",
            "text": "Axo ix ilchaj yuj eb', ix yalan eb' t'ay: --Masanil eb' anima, van yek' eb' ach sayeq'ui, xchi eb' t'ay."
        },
        {
            "number": "38",
            "text": "Palta ix yalan Jesús t'a eb': --Coyec t'a juntzanh aldea t'a lak'an tik, yic b'at valcanel slolonel Dios t'a skal eb' anima ta'. Yuj jun tik in coti, xchi t'a eb'."
        },
        {
            "number": "39",
            "text": "Ixlajwi chi', ix ek' yalancanel slolonel Dios t'a yoltac spatil culto t'a yol yic Galilea. Ix yik'anel eb' enemigo chi' t'a eb' anima."
        },
        {
            "number": "40",
            "text": "Ay jun winh penaay yuj jun yab'il scuchan lepra ix k'och t'a Jesús. Ix em cuman winh, ix yalan winh: --Tato syal a k'ool, syal in ak'an b'oxoc, xchi winh t'ay."
        },
        {
            "number": "41",
            "text": "Axo Jesús ix ok' sk'ool, ix syamlan winh. --Tzin nib'ej sb'oxican a k'ool, xchi t'a winh."
        },
        {
            "number": "42",
            "text": "Ixlajwi yalan jun chi', ix tacji jun yab'il chi' t'a winh, ix b'oxi sk'ool winh."
        },
        {
            "number": "43",
            "text": "Ixlajwi chi', ix checji pax winh yuj Jesús. Ayic ix schecan pax winh chi', ix cham val yalan t'a winh:"
        },
        {
            "number": "44",
            "text": "--Ab'i, ayta b'aj tzalel jun tik. Palta ixic, ch'ox a b'ha t'a winh sacerdote. B'at ak'an jun silab' d'ha Dios icha yalnaccan Moisés, yic tz'ilji to ach b'oxi, xchi t'a winh."
        },
        {
            "number": "45",
            "text": "Axo ix b'at winh, ix syamanoch winh yalaneli chajtil ix aj sb'oxi. Ix spucanel specal winh, yuj chi' max yal yoch Jesús t'a yol junok chonhab', yujto tzijtum eb' sgana sk'och t'ay. B'aj malaj val anima ix eq'ui, palta ix laj cot eb' anima t'a junjun lugar, ix k'och eb' t'ay."
        }
    ]
}