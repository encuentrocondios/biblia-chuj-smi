{
    "chapter": "3",
    "verses": [
        {
            "number": "1",
            "text": "Tzeccot sna eb' creyente chi' ta' to sk'anab'ajej eb' vinh yajal eb'. Yovalil sk'anab'ajej eb' tas syal eb' vinh. Yalnhej tas junoc munlajel vach', sb'o'ocab' eb' d'a tzalajk'olal."
        },
        {
            "number": "2",
            "text": "Mocab' comon b'uchvaj eb' d'a eb' anima. Max yal scomon ak'an oval eb' yed' junocxo mach. Yovalil vach' syutej spensar eb', yovalil emnaquil syutej sb'a eb' d'a eb' anima smasanil."
        },
        {
            "number": "3",
            "text": "Yujto a d'a yalanhtaxo, a onh tic, malaj jab'oc co pensar. Maj co k'anab'ajej Dios. Te satnac onhto ta'. Ix co k'anab'ajej yalxonhej tas chucal ix co nib'ej. Te malaj svach'il tas ix co b'eyb'alej. Ix chichonoch co k'ool d'a eb' anima yuj tastac ay d'ay. Chacb'il onh el yuj eb'. Anhejtona', ix co chaclaj co b'a junjun onh."
        },
        {
            "number": "4",
            "text": "Palta ix sch'ox svach'k'olal Dios co Columal d'ayonh co masanil. Ix sch'oxani to xajan onh yuuj."
        },
        {
            "number": "5",
            "text": "Yuj chi', ix onh scolo'. Manh yujoc junoc tas vach' ix co k'ulej ix onh colchaji, palta yujnhej to ix ok' sk'ool Dios d'ayonh. Ayic ix yik'anel co mul, ichato ix onh aljixi d'a schaelal. Yuj Yespíritu ix q'uexmaj co pensar."
        },
        {
            "number": "6",
            "text": "D'a smasanil sk'ool Dios ix yak'cot Yespíritu d'ayonh yuj co Columal Jesucristo"
        },
        {
            "number": "7",
            "text": "yic vach' yuj val svach'k'olal tzonh och vach'il d'a yichanh. Yuj chi', ol yak' co q'uinal d'a junelnhej, aton jun scak'och yipoc co k'ool."
        },
        {
            "number": "8",
            "text": "A juntzanh k'ayb'ub'al tic, te yel. In gana tek'an tzutej a b'a alaneli, yic vach' a eb' tz'ak'anoch Dios d'a sk'ool, ol yak' val och spensar eb' sk'ulan juntzanh tas vach'. A juntzanh lolonel tic, te vach'. Te ay yopisio d'ayonh co masanil."
        },
        {
            "number": "9",
            "text": "Palta manh ak'och a b'a yed' eb' scomon telaj sb'a yuj juntzanh tas malaj b'aj sk'anab'ajaxi, yed' eb' anhej yab'ixal smam yicham syala'. Manh ak' pax och a b'a yed' eb' scomon ak'an oval yed' pax eb' stelaj sb'a yuj ley Moisés. A juntzanh syal eb' chi', malaj jab'oc yopisio. Nab'anhej syixtej sb'a eb' yalani."
        },
        {
            "number": "10",
            "text": "Tato ay eb' sgana yak'an spoj sb'a eb' creyente, tza cachoch vaan junel chaeloc eb'. Tato max sk'anab'ajej eb', tziq'uel eb' d'a e cal."
        },
        {
            "number": "11",
            "text": "Yujto ojtac to a eb' icha chi' syutej sb'a, toxon juvinacxoel eb'. Munil yojtacxo eb' to ayxo och d'a yib'anh eb' yuj schucal."
        },
        {
            "number": "12",
            "text": "Ol in checb'at vinh cuk'tac Artemas d'ayach, mato a vinh cuk'tac Tíquico ol b'atoc. Ayic sk'och vinh d'ayach, elanhchamel tzach b'at d'a chonhab' Nicópolis in ila' yujto ata' in gana ay in eq'ui ayic ol ek' nhab'ilq'uinal."
        },
        {
            "number": "13",
            "text": "Ayic sb'at vinh cuk'tac Zenas, aton vinh licenciado yed' vinh cuk'tac Apolos b'aj sb'ati, tzach colvaj val d'a eb' vinh. Tzak'nhej d'a eb' vinh tas tz'och yuj eb' vinh d'a yoltac b'e."
        },
        {
            "number": "14",
            "text": "Tza k'ayb'ej eb' quetcreyenteal ta', yic te vach' syutej sb'a eb', slaj colvaj pax eb' d'a eb' meb'a', yic vach' ay yopisio eb' d'a sat Dios."
        },
        {
            "number": "15",
            "text": "A jantacnhej eb' ayek' ved' d'a tic, syak'b'at stzatzil a k'ool eb'. Tzak' stzatzil sk'ool masanil eb' creyente xajan onh yuj ta'. Yak'ocab' svach'k'olal Dios d'ayex e masanil ta'. Amén."
        }
    ]
}