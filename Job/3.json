{
    "chapter": "3",
    "verses": [
        {
            "number": "1",
            "text": "Ayic ix lajviek' juntzanh chi', ix scatab'an vinhaj Job chi' jun k'u b'aj aljinac. Ix yalan vinh icha tic:"
        },
        {
            "number": "2",
            "text": "Tzin catab'ej jun ak'val ayic scuchannac in och ix in nun. Tzin catab'ej jun k'u ayic valjinac."
        },
        {
            "number": "3",
            "text": "Comonoc a jun k'u chi' och d'ak'valilal. Comonoc cannhej icha chi' yuj Dios, maj sacb'oc."
        },
        {
            "number": "4",
            "text": "Comonoc ay val junoc nivan veven ochnac, yic vach' q'uik'b'icaneli. Comonoc ay val junoc nivan q'uik' asun musani, ma junoc q'uik' och d'a sat k'u, yic ay xivk'olal d'a jun k'u chi'."
        },
        {
            "number": "5",
            "text": "Comonoc q'uik'alq'uinal ajcan jun ak'val chi', yic vach' maj och jun k'u chi' sb'isuloc sk'ual yic jun uj chi' yed' jun ab'il chi'."
        },
        {
            "number": "6",
            "text": "Comonoc malaj tas uji d'a jun ak'val chi', yic vach' malaj av yic tzalajk'olal ochi."
        },
        {
            "number": "7",
            "text": "Comonoc scatab'aj jun ak'val chi' yuj eb' ajb'aal, aton eb' syal scuchb'an nok' leviatán."
        },
        {
            "number": "8",
            "text": "Comonoc maj q'ueul q'uen nivac k'anal d'a jun q'uinhib'alil chi'. Comonoc maj q'ueul saquilq'uinal stanhvaj sq'ueuli yed' saquil yich chaanh."
        },
        {
            "number": "9",
            "text": "Tzin catab'ej jun ak'val chi', yujto maj syamoch vaan valjub'al. Tato maay, tecan max vil jantac yaelal yed' cusk'olal tic."
        },
        {
            "number": "10",
            "text": "Octom cham in d'a yol sk'ol ix in nun. Octom cham in ayic van valji."
        },
        {
            "number": "11",
            "text": "Octom malaj jolom penec chaan in. Octom malaj im in chu'u yic tzin q'uib'i."
        },
        {
            "number": "12",
            "text": "Octom chamnac in, tzalajk'olal am tzin vay ticnaic. Junk'olal am svik' vip"
        },
        {
            "number": "13",
            "text": "yed' eb' rey yed' eb' yajal, aton eb' ix b'oanxiq'ue juntzanh nivac pat emnac lanhnajoc,"
        },
        {
            "number": "14",
            "text": "ma yed' eb' nivac yajal b'ud'an spalacio yuj q'uen oro yed' q'uen plata."
        },
        {
            "number": "15",
            "text": "¿Tas yuj maj in mucchaj icha junoc unin tonhej tz'eq'ui, ma icha junoc unin chamnacxo tz'alji?"
        },
        {
            "number": "16",
            "text": "A b'aj smucchaj eb' chamnac, ata' slajvican b'aj syixtej anima eb' chuc. A pax ta' syik' yip eb' tz'ixtaj yuj eb' chi'."
        },
        {
            "number": "17",
            "text": "Ata' syik' yip eb' icha preso yaj d'a munlajel, manhxa b'aj syab' eb' stumaj yuj eb' tz'ilan munlajel chi'."
        },
        {
            "number": "18",
            "text": "Ata' ayek' eb' nivac yelk'ochi yed' eb' malaj yelk'ochi yed' eb' elnacxo d'a yalanh smandar spatrón. Lajanxonhej eb' smasanil."
        },
        {
            "number": "19",
            "text": "¿Tas yuj syak' Dios saquilq'uinal yil eb' tz'ixtaji? ¿Tas yuj syak' sq'uinal eb' ayoch d'a syaelal,"
        },
        {
            "number": "20",
            "text": "eb' snib'ej cham sb'a, palta max chamlaj eb', vach'chom snib'ej chamel chi' eb' d'a yichanh b'eyumal?"
        },
        {
            "number": "21",
            "text": "A jun anima chi' schax stzalajk'olal yuuj ayic toxo ix b'atcan d'a yol b'aj smucchaji."
        },
        {
            "number": "22",
            "text": "¿Tas yuj anheja' yak'an in q'uinal Dios, a in to manh vojtacoc tas ol in ajoc, a in icha val to macan in yuuj?"
        },
        {
            "number": "23",
            "text": "Maxtzac yal in va'i, maxtzac yal pax vuk'an a' yuj oq'uel yuj in yaelal."
        },
        {
            "number": "24",
            "text": "A tas b'aj svecxiv in b'a, aton sjavi d'a vib'anh."
        },
        {
            "number": "25",
            "text": "Maxtzac yal vik'an jab'oc vip, manhxalaj svach'il vaji. Manhxa jab'oc in junk'olal, axonhej yaelal tzin ik'ani, xchi vinhaj Job chi'."
        }
    ]
}