{
    "chapter": "32",
    "verses": [
        {
            "number": "1",
            "text": "Ayic ix yilan heb' winh oxwanh chi' to stek'b'ej sb'a winhaj Job yalani to malaj smul winh, ix yactan heb' winh stelan sb'a yet' winh."
        },
        {
            "number": "2",
            "text": "Palta ha t'a skal heb' winh ay jun winh winak aj chonhab' Buz, Eliú sb'i winh, yuninal winh winhaj Baraquel yinhtilal winhaj Ram. Majxo techaj yuj winh scot yowal t'a winhaj Job chi', yujto stek'b'ej sb'a winh yalani to malaj smul winh, syak'ancanb'at winh t'a yib'anh Dios."
        },
        {
            "number": "3",
            "text": "Ix cot pax yowal winhaj Eliú chi' t'a oxwanh heb' winh yamigo winhaj Job chi', yujto maj nachajel yuj heb' winh tas ix aj spacan slolonel winh heb' winh, wach'chom ix yak'kan heb' winh t'a yib'anh winh."
        },
        {
            "number": "4",
            "text": "Ha winhaj Eliú chi' quelemto winh t'a skal heb' winh chi', yuj chi' ix stanhwej winh slolon juntzanhxo heb' winh chi' yet' winhaj Job chi'."
        },
        {
            "number": "5",
            "text": "Ayic ix yilan winh to maxtzac yal spacan heb' winh t'a winhaj Job chi', majxo techaj yuj winh syamanoch waan sb'a,"
        },
        {
            "number": "6",
            "text": "ix syamanoch winh yalan yic t'a skal heb' winh icha tik: Ha in tik quelem unin into, a exxo tik ichamtac winak exxo, yuj chi' maj yal in k'ol ix walb'at tas tzin na' t'a skal eyiko'."
        },
        {
            "number": "7",
            "text": "Ix in naan icha tik: Lolonocab' heb' winh ichamtac winak tik, yujto te ay tas yojtac heb' winh. Sch'oxocab'el sjelanil heb' winh chi', xin chi."
        },
        {
            "number": "8",
            "text": "Palta jun, masanil anima aynhej spensar, yujto ha Dios Syal Yuj Smasanil, ha' ix ak'anoch Yespíritu t'a heb'."
        },
        {
            "number": "9",
            "text": "Manh yujoc to niwanxo ab'il syil junok mach, yuj chi' jelan, manh yujoc yicham winaquil junok mach, yuj chi' wach' snachajel yuj."
        },
        {
            "number": "10",
            "text": "Yuj chi' swal icha tik: Comonoc tze maclej pax eyab' tastac wik ol wala', ay pax jab'oc tas tzin nib'ej swala'."
        },
        {
            "number": "11",
            "text": "Ha in tik ix in maclej wab' tas ix eyala' yacb'an a ex tik wan he naan tas tzeyutej he pacan t'a winh t'a jelanil."
        },
        {
            "number": "12",
            "text": "Ix wilanpaxi to malaj junok ex ix yal he pacan t'a winh icha wal smojal."
        },
        {
            "number": "13",
            "text": "Xeyaltaoch he b'a jelanil, yujto maj yal eyuuj. Anhej Dios ol pacan slolonel winh chi'."
        },
        {
            "number": "14",
            "text": "Manhok t'ayin ix yal juntzanh lolonel winh, yuj chi' manh ol in pac t'a winh icha ix he k'ulej a ex tik."
        },
        {
            "number": "15",
            "text": "Ha ticnaik mamin Job, a heb' winh oxwanh tik, somchajnac heb' winh, max yal-laj spacan heb' winh tas ix ala'."
        },
        {
            "number": "16",
            "text": "Palta a in tik manh ol in em numan, wach'chom a heb' winh tik manhxa tas wach' yalan heb' winh, maxtzac nachaj yuj heb' winh tas tz'aj spacani."
        },
        {
            "number": "17",
            "text": "Palta ol wak'och in b'ha t'a skal jun lolonel tik, ol walan tas nab'il wuuj."
        },
        {
            "number": "18",
            "text": "Tzijtum tas tzin nib'ej swala', maxtzac yal in yamanoch waan in b'a yuj tas nab'il tik wuuj."
        },
        {
            "number": "19",
            "text": "Ijan wal tzin d'inhchaj yuj in lolonel chi' swab'i, icha nok' ak' tz'uum b'ut'an yuj yal sat uwa."
        },
        {
            "number": "20",
            "text": "Yowalil ol wala', ichato chi' ol b'o in k'ool, yowalil ol in pac a lolonel tik."
        },
        {
            "number": "21",
            "text": "Ha t'ayin, manh ch'occh'ococlaj yilji anima, palta lajannhej heb' smasanil."
        },
        {
            "number": "22",
            "text": "Val yel, a in tik manh in b'eyb'aloc to ay junok mach swik'chaanh. Q'uinaloc icha chi', tzam yak'och in yaelal Dios, aton b'ojinac in."
        }
    ]
}