{
    "chapter": "32",
    "verses": [
        {
            "number": "1",
            "text": "Ayic ix yilan eb' winh oxvanh chi' to stek'b'ej sb'a winhaj Job yalani to malaj smul winh, ix yactan eb' winh stelan sb'a yet' winh."
        },
        {
            "number": "2",
            "text": "Palta ha t'a skal eb' winh ay jun winh vinac aj chonhab' Buz, Eliú sb'i winh, yuninal winh winhaj Baraquel yinhtilal winhaj Ram. Majxo techaj yuj winh scot yoval t'a winhaj Job chi', yujto stek'b'ej sb'a winh yalani to malaj smul winh, syak'ancanb'at winh t'a yib'anh Dios."
        },
        {
            "number": "3",
            "text": "Ix cot pax yoval winhaj Eliú chi' t'a oxvanh eb' winh yamigo winhaj Job chi', yujto maj nachajel yuj eb' winh tas ix aj spacan slolonel winh eb' winh, wach'chom ix yak'kan eb' winh t'a yib'anh winh."
        },
        {
            "number": "4",
            "text": "Ha winhaj Eliú chi' quelemto winh t'a skal eb' winh chi', yuj chi' ix stanhvej winh slolon juntzanhxo eb' winh chi' yet' winhaj Job chi'."
        },
        {
            "number": "5",
            "text": "Ayic ix yilan winh to maxtzac yal spacan eb' winh t'a winhaj Job chi', majxo techaj yuj winh syamanoch vaan sb'a,"
        },
        {
            "number": "6",
            "text": "ix syamanoch winh yalan yic t'a skal eb' winh icha tik: Ha in tik quelem unin into, a exxo tik ichamtac vinac exxo, yuj chi' maj yal in k'ol ix valb'at tas tzin na' t'a skal eyiko'."
        },
        {
            "number": "7",
            "text": "Ix in naan icha tik: Lolonocab' eb' winh ichamtac vinac tik, yujto te ay tas yojtac eb' winh. Sch'oxocab'el sjelanil eb' winh chi', xin chi."
        },
        {
            "number": "8",
            "text": "Palta jun, masanil anima aynhej spensar, yujto ha Dios Syal Yuj Smasanil, ha' ix ak'anoch Yespíritu t'a eb'."
        },
        {
            "number": "9",
            "text": "Manh yujoc to nivanxo ab'il syil junok mach, yuj chi' jelan, manh yujoc yicham vinaquil junok mach, yuj chi' wach' snachajel yuj."
        },
        {
            "number": "10",
            "text": "Yuj chi' swal icha tik: Comonoc tze maclej pax eyab' tastac wik ol vala', ay pax jab'oc tas tzin nib'ej svala'."
        },
        {
            "number": "11",
            "text": "Ha in tik ix in maclej vab' tas ix eyala' yacb'an a ex tik van e naan tas tzeyutej e pacan t'a winh t'a jelanil."
        },
        {
            "number": "12",
            "text": "Ix vilanpaxi to malaj junok ex ix yal e pacan t'a winh icha val smojal."
        },
        {
            "number": "13",
            "text": "Xeyaltaoch e b'a jelanil, yujto maj yal eyuuj. Anhej Dios ol pacan slolonel winh chi'."
        },
        {
            "number": "14",
            "text": "Manhoc t'ayin ix yal juntzanh lolonel winh, yuj chi' manh ol in pac t'a winh icha ix e k'ulej a ex tik."
        },
        {
            "number": "15",
            "text": "Ha ticnaic mamin Job, a eb' winh oxvanh tik, somchajnac eb' winh, max yal-laj spacan eb' winh tas ix ala'."
        },
        {
            "number": "16",
            "text": "Palta a in tik manh ol in em numan, wach'chom a eb' winh tik manhxa tas wach' yalan eb' winh, maxtzac nachaj yuj eb' winh tas tz'aj spacani."
        },
        {
            "number": "17",
            "text": "Palta ol vak'och in b'ha t'a skal jun lolonel tik, ol valan tas nab'il vuuj."
        },
        {
            "number": "18",
            "text": "Tzijtum tas tzin nib'ej svala', maxtzac yal in yamanoch vaan in b'a yuj tas nab'il tik vuuj."
        },
        {
            "number": "19",
            "text": "Ijan val tzin d'inhchaj yuj in lolonel chi' svab'i, icha nok' ak' tz'uum b'ut'an yuj yal sat uva."
        },
        {
            "number": "20",
            "text": "Yovalil ol vala', ichato chi' ol b'o in k'ool, yowalil ol in pac a lolonel tik."
        },
        {
            "number": "21",
            "text": "Ha t'ayin, manh ch'occh'ococlaj yilji anima, palta lajannhej eb' smasanil."
        },
        {
            "number": "22",
            "text": "Val yel, a in tik manh in b'eyb'aloc to ay junok mach svik'chaanh. Q'uinaloc icha chi', tzam yak'och in yaelal Dios, aton b'ojinac in."
        }
    ]
}