{
    "chapter": "21",
    "verses": [
        {
            "number": "1",
            "text": "Ix yalanxi vinhaj Job chi' icha tic:"
        },
        {
            "number": "2",
            "text": "Maclejec val eyab' tas svala', tato icha chi' ol eyak' snivanil in k'ool."
        },
        {
            "number": "3",
            "text": "Nivan tzeyutej e k'ool yacb'an tzin loloni. Slajvi in lolon chi' tzex b'uchvajxi d'ayin b'ian."
        },
        {
            "number": "4",
            "text": "¿Tocval a yed' junoc anima van vak'an oval? ¿Tom manh smojoc scus in k'ool e naani?"
        },
        {
            "number": "5",
            "text": "Ilinecnab'i ol ex xivb'atoc, manhxalaj tas ol elta d'a e ti'."
        },
        {
            "number": "6",
            "text": "Ayic tzin naancot juntzanh chi', tz'ib'xiq'ue in nivanil tic yuj xivelal."
        },
        {
            "number": "7",
            "text": "¿Tas yuj nivan tiempo syil eb' chuc? Sk'och eb' icham animail, sb'inaj val eb'."
        },
        {
            "number": "8",
            "text": "Tzato yil eb' sq'uib' yuninal, stzalaj pax eb' yoch oyan eb' yixchiquin d'a stz'ey."
        },
        {
            "number": "9",
            "text": "Malaj tas xib'tan eb', junk'olalnhej yajek' eb'. Malaj syaelal eb' tz'ak'ji yuj Dios."
        },
        {
            "number": "10",
            "text": "A nok' smam svacax eb', vach'nhej yel yinhtilal nok'. Ayic stajni nok' snun svacax eb', max ek'laj yune' nok'."
        },
        {
            "number": "11",
            "text": "A yalyuninal eb' sq'ue cheneljoc eb' icha sq'ue tz'itiljoc nok' yunetac chiva."
        },
        {
            "number": "12",
            "text": "Ayic syab'an eb' yoch sjajil yamk'ab' yic b'it, aton te' arpa, te' tanhb'il yed' te' spuchaji, sq'ue cheneljoc eb' yuj tzalajk'olal."
        },
        {
            "number": "13",
            "text": "Vach'nhej yaj eb' chuc chi', junk'olal tz'aj sb'atcan eb' b'aj smucchaji."
        },
        {
            "number": "14",
            "text": "Syalan eb' d'a Dios: Manh onh a tzuntzej, max yal co k'ol scojtaquejel a checnab'il."
        },
        {
            "number": "15",
            "text": "¿Mach jun Dios Syal Yuj Smasanil chi', yic tzonh och ejmelal d'ay? ¿Tas scak' yala' tzonh tevi d'ay? xchi eb'."
        },
        {
            "number": "16",
            "text": "A snaan eb' chuc chi' to yujnhej sjelanil eb' ay sb'eyumal eb'. A inxo tic max in cha vab' tas syal eb'."
        },
        {
            "number": "17",
            "text": "¿Tom scomon cham eb' chuc icha tz'aj stup junoc candil? ¿Tom scomon javi yaelal d'a yib'anh eb'? ¿Tom scomon cot yoval sk'ol Dios d'a yib'anh eb' syab'an syail eb' yuuj?"
        },
        {
            "number": "18",
            "text": "¿Tom scomon saclemb'at eb' icha anh ac tz'ik'jib'at yuj chacxuxum ik'?"
        },
        {
            "number": "19",
            "text": "A eyalani to ato eb' uninab'il stupan smul smam. Palta a in tic svala' to smoj a val lak'an eb' stupan smul chi', yic syojtaquejel eb' to yuj smul eb' icha chi' tz'aj eb'."
        },
        {
            "number": "20",
            "text": "A eb' chuc chi' smojton schaan yaelal eb' sjavi d'a yib'anh yuj yoval sk'ol Dios Syal Yuj Smasanil."
        },
        {
            "number": "21",
            "text": "Ayic toxo ix cham eb', manhxalaj yalan yic eb' yuj tas scotcan d'a yib'anh yuninal eb' chi'."
        },
        {
            "number": "22",
            "text": "Palta, ¿mach syal sk'ayb'an Dios d'a jelanil? Anhejton val Dios chi' sch'olb'itan eb' te nivac yelk'ochi."
        },
        {
            "number": "23",
            "text": "Ay eb' vach'nhej tz'aj yeq'ui, tek'an val yip eb' scham eb'."
        },
        {
            "number": "24",
            "text": "Ay pax eb' jun, te cusk'olalnhej tz'aj yek' eb' scham eb', malaj jab'oc tzalajk'olal syil eb'."
        },
        {
            "number": "25",
            "text": "Palta jun, a b'aj smucchaj eb' chamnac chi', lajannhej ol aj eb'. Junlajan ol chijocb'at eb' yuj nok' a'ay."
        },
        {
            "number": "26",
            "text": "Vojtac tas tze na d'a in patic yed' e chuc pensaril."
        },
        {
            "number": "27",
            "text": "Tze naan icha tic: ¿B'ajtom ix can spat jun vinh chuc tic, jun vinh yajalxo ix yutej sb'a tic? xe chi."
        },
        {
            "number": "28",
            "text": "¿Tom malaj b'aj tzex lolon yed' eb' anima sb'eyeq'ui? ¿Tom maj eyab' tas syik'tiej eb'?"
        },
        {
            "number": "29",
            "text": "Ayic scot yoval sk'ol Dios, syak'ancot junoc yaelal, axo eb' chuc malaj tas tz'ik'an eb'."
        },
        {
            "number": "30",
            "text": "¿Mach tz'alanoch d'a sat eb' yuj tastac sk'ulej chi'? ¿Mach ol ak'an spac yuj tas sk'ulej eb' chi'?"
        },
        {
            "number": "31",
            "text": "Axo sb'at mucchajcan eb', stanhvaj b'aj smucchaj eb' chi'."
        },
        {
            "number": "32",
            "text": "Siclab'inac lum luum sb'atcan d'a yib'anh eb'. Jantac eb' mucb'ilxo ta', jantacto pax eb' ol mucjocpaxoc."
        },
        {
            "number": "33",
            "text": "¿Tas tz'aj eyak'an snivanil in k'ol yed' juntzanh e lolonel malaj yelk'och tic? Nab'a es juntzanh tzeyal tic d'ayin, xchi vinhaj Job chi'."
        }
    ]
}