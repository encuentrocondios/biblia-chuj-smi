{
    "chapter": "20",
    "verses": [
        {
            "number": "1",
            "text": "Ix yalanxi vinhaj Zofar aj Naamat icha tic:"
        },
        {
            "number": "2",
            "text": "Ach Job, maxtzac yal-laj to tonhej numan tzin aji. Yuj chi' tzin nib'ej tzin tak'vi d'ayach."
        },
        {
            "number": "3",
            "text": "Ix onh a b'uch val yed' a chucal lolonel, palta vojtac tas ol aj in pacan d'ayach."
        },
        {
            "number": "4",
            "text": "A ach tic ojtactaxoni to atax yic ix te q'uib'chaanh anima d'a sat luum tic,"
        },
        {
            "number": "5",
            "text": "a stzalajk'olal eb' chuc max najtilaxlaj. Junnhej rato syak' jab' stzalajk'olal eb' chi'."
        },
        {
            "number": "6",
            "text": "Vach'chom te chaanh yajq'ue eb' icha schaanhil satchaanh, axo sjolom eb' sq'uek'och b'aj ay asun,"
        },
        {
            "number": "7",
            "text": "palta ol lajvoquem eb' icha stza' nok' nok', axo eb' yamigo eb', manhxo ol nachaj yuj eb' b'aj ol k'ochcan eb' chuc chi'."
        },
        {
            "number": "8",
            "text": "Ol satem eb' d'a ichnhej ta' icha junoc vayich. Manhxalaj mach ol ilanoch eb'."
        },
        {
            "number": "9",
            "text": "A eb' tz'ilantaxonoch eb' yed' eb' junnhej tz'ek' yed' eb', manhxa b'aq'uinh ol iljococh eb' yuj eb'."
        },
        {
            "number": "10",
            "text": "A tas yelq'uejnac eb', axo eb' yuninal eb' ol ak'an meltzaj d'a eb' meb'a' b'aj yelq'uejnac eb' chi'."
        },
        {
            "number": "11",
            "text": "Ayic tek'an val yip eb' d'a squelemal, ol emcan eb' b'aj smucchaj eb' chamnac."
        },
        {
            "number": "12",
            "text": "Vach'chom te vach' sk'ulan chucal eb' syab'i, ste tzalaj eb' yed'oc,"
        },
        {
            "number": "13",
            "text": "te chi' jun chucal chi' d'a eb',"
        },
        {
            "number": "14",
            "text": "axo d'a yol sk'ol eb', ol meltzajoch venenoal, icha svenenoal nok' chan."
        },
        {
            "number": "15",
            "text": "Masanil sb'eyumal eb' ix sb'uq'uemi, ol xejejxiq'ueta eb', yujto a Dios ol ik'anq'ueta d'a yol sk'ol eb' chi'."
        },
        {
            "number": "16",
            "text": "Ichato ix stz'ub'b'at svenenoal nok' chan chi' eb'. A jun veneno chi' ol ik'an scham eb'."
        },
        {
            "number": "17",
            "text": "Manhxo ol yak' tzalajb'oc sk'ol eb' yed' jantac tas ay d'ay, aton lech, nok' yal chab' to manhxa yalnab'il."
        },
        {
            "number": "18",
            "text": "Masanil tas yik'naquek' eb', yovalil ol yak'xi meltzaj eb'. Manhxo ol yal yak'an tzalajb'oc sk'ol eb' yed' sb'eyumal chi'."
        },
        {
            "number": "19",
            "text": "Ix te ixtaj eb' meb'a' yuj eb', manhxa jab'oc tas ix can d'a eb'. A eb' chuc chi' ix macanq'ue yicoc juntzanh pat to manhoclaj eb' b'ojinac."
        },
        {
            "number": "20",
            "text": "Manhxa jab'oc tas ix colchajcanel d'a yol sk'ab' eb'. Axonhej eb' smacb'ej sb'a d'ay smasanil, palta manh najtiloc ol yak' tzalajb'oc sk'ol eb' yed'oc."
        },
        {
            "number": "21",
            "text": "Ayic tzijtum tas tz'aj d'a eb', tzijtum pax cusk'olal ol javoc d'a yib'anh eb'."
        },
        {
            "number": "22",
            "text": "A val yic van yak'an b'ud'joc sk'ol eb', syak'an sgana eb' yed' tastac ay d'ay, ata' ol seccot yoval sk'ol Dios d'a yib'anh eb'."
        },
        {
            "number": "23",
            "text": "Tato ol yak' ganar eb' yel d'a q'uen espada nab'a hierro, axo jul-lab' nab'a bronce ol ek' d'a eb'."
        },
        {
            "number": "24",
            "text": "A jun jul-lab' chi' ol k'axpajek' d'a snivanil eb'. Ol ek' d'a seyub' eb', ol elk'och d'a yich spatic eb'. Ol te xivq'ue eb' yuj jun chi'."
        },
        {
            "number": "25",
            "text": "A q'uik'alq'uinal ol k'ub'anel tastac sik'an yuj eb'. A jun k'ak' max tupi, a' ol nhusantz'a masanil tastac ay d'a eb'."
        },
        {
            "number": "26",
            "text": "A Dios ol ak'an checlaj schucal eb'. Ol yalanpax eb' anima to ay smul eb'."
        },
        {
            "number": "27",
            "text": "Ayic ol javoc yoval sk'ol Dios d'a yib'anh eb', ol satel masanil sb'eyumal eb'."
        },
        {
            "number": "28",
            "text": "Aton val juntzanh tic nab'il yuj Dios d'a yib'anh eb' chuc chi', vach'xo yajcan d'a yib'anh eb' yuuj, xchi vinhaj Zofar chi'."
        }
    ]
}