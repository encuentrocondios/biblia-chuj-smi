{
    "chapter": "39",
    "verses": [
        {
            "number": "1",
            "text": "¿Tom ojtac b'aq'uinh tz'aj yune' nok' k'ultaquil chiva? ¿Tom tzila' chajtil tz'aj yalji yune' nok' k'ultaquil chej?"
        },
        {
            "number": "2",
            "text": "¿Tom ojtac jaye' ujal scuchoch yune' nok', b'aq'uinh pax tz'aj yune' nok' chi'?"
        },
        {
            "number": "3",
            "text": "Ayic tz'aj yune' nok' chi', tz'em votz'an nok' yic tz'el yune' nok' chi' yic tz'ek' syail."
        },
        {
            "number": "4",
            "text": "Ayic toxo ix och yip nok' yunetac chi', sq'uib' nok' d'a caltac te', maxtzac meltzajlaj nok' d'a snun chi'."
        },
        {
            "number": "5",
            "text": "¿Mach ak'jinaccan nok' caltacte'al b'uru? ¿Mach aljinaccani, yuj chi' libre yajcan nok'?"
        },
        {
            "number": "6",
            "text": "A in valnac b'ajtactil scajnajcanek' nok', aton d'a taquinh luum yed' d'a panhquiltac b'aj malaj tas sq'uib'i."
        },
        {
            "number": "7",
            "text": "Max yal-laj sk'ol nok' tz'aj b'aj ay av yuj anima, malaj mach syal yak'an munlaj nok'."
        },
        {
            "number": "8",
            "text": "Tz'ek' nok' say va sb'a d'a tzalquixtac, sayan anh ank'ultac nok' sk'uxu'."
        },
        {
            "number": "9",
            "text": "¿Tom tza na' to a nok' caltacte'al vacax syal ak'an munlajoc, mato tz'ochcan nok' junoc ak'val d'a yol a macte'?"
        },
        {
            "number": "10",
            "text": "¿Tom syal a tzek'anoch te' yugo d'a nok', yic tzak'an pural nok' smunlaj d'a arado ed'oc, ma tz'och tzak'an nok' d'a a patic yic tzach d'ocvi lum yed' nok'?"
        },
        {
            "number": "11",
            "text": "¿Tom yujto te ay yip nok' syal ak'anoch nok' yipoc a k'ool d'a a munlajel?"
        },
        {
            "number": "12",
            "text": "¿Tom tza na' to syal a k'anan nok' yic tza molan sat tas tzavej b'aj smolb'aji?"
        },
        {
            "number": "13",
            "text": "Ilnab' nok' avestruz, slavlavan sk'axil nok' d'a tzalajk'olal, palta max yal-laj sb'at jenhenhoc nok' icha nok' garza."
        },
        {
            "number": "14",
            "text": "A d'a scal q'uen arena syaq'uem snholob' nok' yic sq'uixnaj yuj sq'uixinal q'ueen."
        },
        {
            "number": "15",
            "text": "Max snalaj nok' tato ay mach ol tek'an pojoc, ma junocxo nok' sq'ue tek'tek' d'a yib'anh."
        },
        {
            "number": "16",
            "text": "Te chuc nok' d'a yune', ichato manh yuneoc nok'. Malaj sna nok', vach'chom max q'ueta nok' yune' chi'."
        },
        {
            "number": "17",
            "text": "Yujto a in maj vak' spensar nok', yuj chi' icha chi' syutej sb'a nok'."
        },
        {
            "number": "18",
            "text": "Ayic sq'ue vaan nok' sb'at lemnaj nok', max xivlaj nok' syamchaj yuj nok' chej ayq'ue anima d'a yib'anh, yujto max tzak'van sb'ey nok' chej chi' d'a nok'."
        },
        {
            "number": "19",
            "text": "¿Tom a ach ak'nac yip nok' chej chi'? ¿Tom a ach ak'nac xil yib' sjaj nok' yic vach' yilji nok' yuuj?"
        },
        {
            "number": "20",
            "text": "¿Tom a ach tzak'q'ue chennaj nok' icha nok' chil? Ste xiv eb' soldado yuj nok' ayic sjornaj snhi' nok'."
        },
        {
            "number": "21",
            "text": "Smak'an lum luum nok' d'a ak'lictac yujto stek'ton yip nok', max xivlaj nok' sb'at d'a oval."
        },
        {
            "number": "22",
            "text": "Manh yojtacoclaj nok' tato ay tas ay smay, max xivlaj nok', max ochlaj tek'naj nok' yuj q'uen espada."
        },
        {
            "number": "23",
            "text": "Vach'chom toxonhej stzinhiljub' q'uen q'ueen ayoch d'a vinh ayq'ue d'a yib'anh nok', scopoljub' q'uen espada yed' q'uen slanza vinh,"
        },
        {
            "number": "24",
            "text": "palta yed' val yip nok' sb'at nhicnajoc. Ayic tz'ok' q'uen trompeta yic oval, maxtzac yal syamchajoch vaan nok'."
        },
        {
            "number": "25",
            "text": "Ayic tz'ok' q'uen trompeta chi' tz'ok' pax nok'. Najatto ay nok', syab'an nok' to ay oval, syab'an nok' yoch sjaj eb' yajal."
        },
        {
            "number": "26",
            "text": "¿Tom te jelan ach, tom syal a k'ayb'an nok' ch'acb'a yic sb'at jenhenhoc nok' d'a stojolal sur?"
        },
        {
            "number": "27",
            "text": "¿Tom a ach tzal d'a nok' d'iv to sb'o so' nok' b'aj te chaanh?"
        },
        {
            "number": "28",
            "text": "A d'a sattac q'uen tenam ayek' nok' tz'ek' k'u tz'ek' ak'val. A d'a sjolomtac q'ueen sq'ue tek'tek' nok'."
        },
        {
            "number": "29",
            "text": "A d'a chaanh chi' smaclej yil nok' b'ajtil sb'at nok' syam schib'ej."
        },
        {
            "number": "30",
            "text": "A nok' yune' nok' anhej chik' ik'an pitzan nok'. A b'aj ay snivanil chamnac, ata' aynhejek' nok', xchi Jehová."
        }
    ]
}