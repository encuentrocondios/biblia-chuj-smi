{
    "chapter": "22",
    "verses": [
        {
            "number": "1",
            "text": "Ix yalanxi winhaj Elifaz aj Temán icha tik:"
        },
        {
            "number": "2",
            "text": "¿Tocwal ay tas ol yik' Dios t'a junok anima, wach'chom to aj pensar?"
        },
        {
            "number": "3",
            "text": "Q'uinaloc te tojol tzutej a b'a, mato malaj a mul, ¿tom ay jab'oc tas ol yik' Dios Syal Yuj Smasanil t'a a patic?"
        },
        {
            "number": "4",
            "text": "Manh yujoc to tza k'anab'ajej, ma yuj a wach'il syak'an a cachnab'il yet' a yaelal Dios chi'."
        },
        {
            "number": "5",
            "text": "Palta yujto a wal a chukal yet' a mul chi' malaj slajwub'."
        },
        {
            "number": "6",
            "text": "Ix a k'ancanek' spichul heb' meb'a' ayic ix ak'an tas sk'ex heb', wach'chom ix elcan b'eran heb'."
        },
        {
            "number": "7",
            "text": "Wach'chom te b'inajnac ach, to ic masanil lum lum tik, palta maj ak' jab'oc ha' yuk'ej heb' ay staquinhtial, maj ak' pax wa heb' ay swejel."
        },
        {
            "number": "8",
            "text": "Ix a chec meltzaj heb' ix ix chamnac yetb'eyum, malaj jab'oc tas ix ak' t'a heb' ix. Ix ik'anek' tas aycan t'a heb' chamnac smam."
        },
        {
            "number": "9",
            "text": "Yuj chi' tzoymaj chukal t'a a patic ticnaik, tzach somchajk'e yuj tas ay smay."
        },
        {
            "number": "10",
            "text": "Ichato k’ik’ k’inal yaj t'ayach, maxtzac yal ilan jab'oc. Icha wal to a junok ha' eluma' wan ach yik'anb'ati."
        },
        {
            "number": "11",
            "text": "Ha Dios ay t'a satcha’anh, najat ayk'e t'a yib'anh k'een k'anal, syilemta masanil tastac tzuji."
        },
        {
            "number": "12",
            "text": "¿Am a naani to max yil ko b'eyb'al? ¿Tom a k'ik'al asun tzach k'ub'anel t'ay?"
        },
        {
            "number": "13",
            "text": "¿Am a naani to yuj k'ik'al asun chi' max yil Dios, yacb'an wan sb'eyek' t'a yib'anh satcha’anh chi'?"
        },
        {
            "number": "14",
            "text": "¿Tom tza tek'b'ejnhej a b'a a b'eyb'alan sb'eyb'al heb' peka' anima chuk sb'eyb'al?"
        },
        {
            "number": "15",
            "text": "Pet chamnac heb' chi', icha tz'aj yik'jib'at junok mach yuj ha' eluma'."
        },
        {
            "number": "16",
            "text": "Wach'chom ha Dios Syal Yuj Smasanil ix ak'an b'ud'joc spat heb' yuj masanil tastac, palta ix spatiquejel Dios chi' heb'. Snaan heb' to malaj tas tz'utaj heb' yuj. Mocab' in na icha sna heb' pit syutej sb'a chi'."
        },
        {
            "number": "17",
            "text": "Ayic ol yilan heb' wach' spensar satel heb' chuk, ol tzalajk'e heb'. Axo heb' malaj smul tonhej ol tzewaj heb' ol yalan heb' icha tik:"
        },
        {
            "number": "18",
            "text": "Ha heb' cajk'ool wan satel heb', wan stz'ab'at sb'eyumal heb', xcham heb'."
        },
        {
            "number": "19",
            "text": "Ach Job, ochanhxi junk'olal yet' Dios, tato icha chi' wach' ol ach ajxieq'ui."
        },
        {
            "number": "20",
            "text": "Schaocab' a k'ol to ha Dios chi' tzach k'ayb'ani. Canocab' wal slolonel t'a a pensar."
        },
        {
            "number": "21",
            "text": "Tato tzik'em a b'a, tzak'anxioch a b'ha t'a yol sk'ab' Dios Syal Yuj Smasanil chi', ol ach yik'xichaanh. Tato najat tzik'canel chukal t'a a pat,"
        },
        {
            "number": "22",
            "text": "tato manhxa yelk'och k'een oro jantac swach'il t'a yol a sat, ichaxonhej lum pokok, ma k'een comon k'een ay t'a yoltac ha ha' tz'ajkan k'een t'ayach,"
        },
        {
            "number": "23",
            "text": "tato icha chi' tzutej a b'a, ha Dios Syal Yuj Smasanil chi' ol och a b'eyumaloc, icha jantac k'een oro, ma k'een plata."
        },
        {
            "number": "24",
            "text": "Ol ach tzalaj yet'oc, ol ak'paxoch yipoc a k'ool."
        },
        {
            "number": "25",
            "text": "Tato ay tas ol a k'an t'ay, ol yab' tas ol ala', a achxo ol ak'elk'och b'aj ix ak' a ti' t'ay."
        },
        {
            "number": "26",
            "text": "Ha tastac ol a na'a, ol elk'och t'ayach, yujto a swach'k'olal Dios ol ochnhej ed'oc."
        },
        {
            "number": "27",
            "text": "Ha Dios tz'ik'anem heb' syik'chaanh sb'a, skolwaj t'a heb' emnaquil syutej sb'a."
        },
        {
            "number": "28",
            "text": "Anheja' scolan heb' malaj smul, ol ach scol paxi tato malaj a mul, xchi winhaj Elifaz chi'."
        }
    ]
}