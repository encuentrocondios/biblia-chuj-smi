{
    "chapter": "9",
    "verses": [
        {
            "number": "1",
            "text": "Ix tak'vixi vinhaj Job chi' icha tic:"
        },
        {
            "number": "2",
            "text": "Vojtac val sik'lab'il to icha chi' yaji. Palta, ¿toc ay junoc onh syal calanoch co b'a vach'il d'a yichanh Dios?"
        },
        {
            "number": "3",
            "text": "Q'uinaloc sco telaj co b'a yed'oc, malaj am junoc tas syal co pacan d'ay d'a miloc tas sk'anb'ej d'ayonh."
        },
        {
            "number": "4",
            "text": "A Dios te nivan sjelanil yed' spoder. Q'uinaloc sco tek'b'ej co b'a d'a yichanh, ¿tocval stechaj cuuj?"
        },
        {
            "number": "5",
            "text": "A yuj yoval sk'ol Dios tz'ib'xiq'ue lum nivac vitz, tz'el lum k'acap, malaj mach ojtannac tato tzuji juntzanh chi'."
        },
        {
            "number": "6",
            "text": "Ayic stzicub'tanhan lum luum tic d'a yed'tal, tz'ib'xi sb'achnub'al luum."
        },
        {
            "number": "7",
            "text": "A Dios chi' syal yalan d'a k'u to max javilaj, syalanpax d'a q'uen k'anal to max yak'laj yoc q'ueen."
        },
        {
            "number": "8",
            "text": "Malaj junoc mach ix colvaj yed'oc ayic ix yak'anb'at jenhan satchaanh. Anheja' pax stek'anem sat a' mar yic sq'ue chulnaj a'."
        },
        {
            "number": "9",
            "text": "A' ix b'oan juntzanh q'uen k'anal scuch nivan Osa, q'uen Oxd'ilanh, q'uen Mootz yed' juntzanhxo q'uen yaman yaji scheclaj d'a stojolal sur."
        },
        {
            "number": "10",
            "text": "Manhxo b'ischajb'enoc tastac satub'tac sk'ulej. A juntzanh chi' malaj junoc mach syal snachajel yuuj."
        },
        {
            "number": "11",
            "text": "Tato tz'ek' Dios d'a co tz'ey, max yal-laj quilani. Tato tz'ek' d'a chi' ¿toc snachajel vuuj?"
        },
        {
            "number": "12",
            "text": "Tato ay tas syiq'uek' d'a junoc mach, ¿mach syal scachanoch vaan? ¿mach syal sk'anb'an d'ay tas sk'ulej?"
        },
        {
            "number": "13",
            "text": "Tato scot yoval sk'ol Dios chi', max yal yoch vaan d'a ichnhej ta'. A eb' ayoch yed' Rahab ol can eb' d'a yalanh yuuj."
        },
        {
            "number": "14",
            "text": "Yuj chi', ¿tas lolonel syal valani yic tzin pacan d'a Dios?"
        },
        {
            "number": "15",
            "text": "Vach'chom malaj in mul, palta max yal-laj in tak'vi d'ay. In juezal yaji, tzin k'anan yoq'uelk'olal d'ayin."
        },
        {
            "number": "16",
            "text": "Q'uinaloc svavtej Dios chi' b'aj tzin ch'olb'itaji, vach'chom sk'ochi, palta ¿tocval ol scha yab' tas svala'?"
        },
        {
            "number": "17",
            "text": "Axo tz'aji, tzam in yak' lajvoc yed' junoc ik'nhab' te ov, svach' nivtaj in yaelal tic d'a ichnhej ta'."
        },
        {
            "number": "18",
            "text": "Maxtzac xom yal vik'an vip junoc rato. Tzam te vach' nivtaj in yaelal tic yuuj."
        },
        {
            "number": "19",
            "text": "Q'uinaloc svak' pural Dios chi' yic sb'oan icha tzin nib'ej, max yal-laj yujto aton Dios Syal Yuj Smasanil. Q'uinaloc svavtej d'a yichanh eb' juez, ¿mach syal yak'an pural sk'ochi?"
        },
        {
            "number": "20",
            "text": "Q'uinaloc svala' te vach' in, axo in lolonel sch'oxaneli to ay in paltail. Q'uinaloc svala' to malaj jab'oc in paltail chi', axom Dios tz'alani to manh yeloc."
        },
        {
            "number": "21",
            "text": "Vach'chom a in tic malaj in mul, palta malaj velk'och d'a yol in sat, maxtzac yal in k'ol pitzan in."
        },
        {
            "number": "22",
            "text": "A in naani, lajanxonhej smasanil. A Dios chi' satanel eb' ay smul yed' eb' malaj smul."
        },
        {
            "number": "23",
            "text": "Q'uinaloc sjavi chamel d'a yib'anh masanil anima, malaj tas sna Dios chi' ayic slajviel anima malaj smul."
        },
        {
            "number": "24",
            "text": "Scan jun yolyib'anhq'uinal tic d'a yol sk'ab' eb' chuc yuuj, smacchaj sat eb' juez yuuj. Tato manhoc Dios sk'ulani, ¿mach sk'ulan jun?"
        },
        {
            "number": "25",
            "text": "Elanhchamel tz'ek'b'at in q'uinal, malaj jab'oc tzalajk'olal svila'."
        },
        {
            "number": "26",
            "text": "Lajan val sb'ey in q'uinal tic icha sb'ey junoc te' balso d'a sat a a', aton te' b'ob'il yed' te' papiro. Lajan pax icha sb'at xumumoc nok' ch'acb'a yic syaman schib'ej nok'."
        },
        {
            "number": "27",
            "text": "Q'uinaloc sb'atcan in yaelal tic satk'olal vuuj, tzalajk'olal am tzin ajcani."
        },
        {
            "number": "28",
            "text": "Palta masanil in yaelal tic tonhej tzin somchajel yuuj, yujto vojtac to max in yal Dios vach'il."
        },
        {
            "number": "29",
            "text": "Tato ay in mul yalani, nab'anhej svak' vip valani to vach' in."
        },
        {
            "number": "30",
            "text": "Vach'chom tzin b'ic in k'ab' yed' nok' xapon, ma yed' yal taanh,"
        },
        {
            "number": "31",
            "text": "palta a Dios tzin yak'nhejem d'a scal a a' sok'omtac, axo in pichul sq'uixvi vuuj."
        },
        {
            "number": "32",
            "text": "Max yal in pacan in b'a d'a Dios icha d'a junoc comon anima. Max yal valani to syal in b'at yed'oc d'a yichanh eb' juez."
        },
        {
            "number": "33",
            "text": "Comonoc ay junoc mach syal yak'an vil-laj in b'a yed'oc, syalan tas tzonh aj co chavanhil."
        },
        {
            "number": "34",
            "text": "Octom ay junoc mach syal yalan d'ay yic tz'och vaan yak'anoch in yaelal, tz'och vaan in xib'tani."
        },
        {
            "number": "35",
            "text": "Tato icha chi', maxtzac am in xiv in loloni, yujto malaj in mul icha eyalan tic."
        }
    ]
}