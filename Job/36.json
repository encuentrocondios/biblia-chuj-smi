{
    "chapter": "36",
    "verses": [
        {
            "number": "1",
            "text": "Ix yalanxi vinhaj Eli√∫ chi' icha tic:"
        },
        {
            "number": "2",
            "text": "A ticnaic ak' nivank'olal, yujto ol ach in k'ayb'ej, ayto tas ol val yuj svach'iloc Dios."
        },
        {
            "number": "3",
            "text": "Ol vak'lab'ej jantac in jelanil yic tzin ch'oxaneli to a Dios chi' b'ojinac onh, tojol ton paxi."
        },
        {
            "number": "4",
            "text": "Ojtaquejeli to a tas sval tic d'ayach manh esoc. A in tzin lolon ed' tic, tz'acan in jelanil."
        },
        {
            "number": "5",
            "text": "A Dios te ay spoder, te ay pax sjelanil, palta malaj junoc mach spatiquejeli."
        },
        {
            "number": "6",
            "text": "A eb' chuc sk'ulej, scham eb' yuj Dios chi', axo eb' tz'ixtaji, sb'oji yaj eb' yuuj."
        },
        {
            "number": "7",
            "text": "A stanhvan eb' anima vach' sb'eyb'al. A tz'ak'anoch eb' yajalil yic sb'inaj eb' d'a masanil tiempo."
        },
        {
            "number": "8",
            "text": "Axo eb' sk'ulan chucal, tato stzek'chaj eb' d'a q'uen cadena, syab' val syail eb'."
        },
        {
            "number": "9",
            "text": "A Dios sch'oxani b'ajtac tz'och smul eb' chi' yujto tz'ek' eb' d'a yib'anh."
        },
        {
            "number": "10",
            "text": "Sloloni yic scachan eb', syalani to syactejcan schucal eb' chi'."
        },
        {
            "number": "11",
            "text": "Tato scha yab' eb', syak'anoch sb'a eb' d'a yol sk'ab', tzalajk'olal tz'ek' eb', ato syal jantac sq'uinal eb' syak'a'."
        },
        {
            "number": "12",
            "text": "Palta tato max scha yab' eb' jun, xicjicham eb', sb'atcan eb' d'a scal eb' chamnac yujto maj yak'och eb' d'a sk'ool tas syal Dios."
        },
        {
            "number": "13",
            "text": "A eb' malaj yelk'och Dios d'ay, aynhejcot yoval eb'. Vach'chom tz'ak'jioch syaelal eb' yuuj, palta max yal-laj sb'a eb' d'ay yic sk'anan scolval eb' d'a yib'anh."
        },
        {
            "number": "14",
            "text": "Spet cham eb', q'uixvelal tz'aj satel eb'."
        },
        {
            "number": "15",
            "text": "A d'a scal syaelal junoc mach, a Dios tz'ak'an nachajel smul, yic scolchaj d'a scal syaelal chi'."
        },
        {
            "number": "16",
            "text": "Mamin Job, icha chi' sgana Dios tzach yutej. Tzach yik'anelta d'a scal a yaelal, tzach yik'anb'at d'a jun lugar te vach' b'aj manhxa tas syak' palta d'ayach, yic tzak' tzalajb'oc a k'ool d'a vael jantac svach'il."
        },
        {
            "number": "17",
            "text": "Palta axo ticnaic, a Dios tzach ch'olb'itani, a yaelal smoj schaan eb' chuc, a chi' van a chaani."
        },
        {
            "number": "18",
            "text": "Yuj chi' ya'ilej a b'a yic vach' manh elanhchameloc tzach satel yuj yoval sk'ol Dios. Manh ol yal a colchaj d'a yoval sk'ol chi' yuj jantacoc tumin."
        },
        {
            "number": "19",
            "text": "Malaj yelk'och a b'eyumal d'a sat. Malaj pax yelk'och jantac ipalil d'ay."
        },
        {
            "number": "20",
            "text": "Mocab' a nib'ejcot sq'uik'alq'uinalil chamel d'a ib'anh, aton stiempoal satjiel nivac chonhab' d'a elanhchamel."
        },
        {
            "number": "21",
            "text": "Ya'ilej a b'a yic max a nib'ejb'at a b'a d'a chucal, yujto a yaelal tic ix javi d'a ib'anh yic max ach b'at d'a chucal chi'."
        },
        {
            "number": "22",
            "text": "Scham val ilan jantac spoder Dios. Malaj junoc k'ayb'um syal slajb'an sb'a yed'oc."
        },
        {
            "number": "23",
            "text": "Malaj junoc mach syal yalan tas sk'ulej, malaj mach syal yalanoch d'a sat to chuc ix sk'ulej."
        },
        {
            "number": "24",
            "text": "Masanil anima tz'alan vach' lolonel yuj tas vach' ix sb'o Dios chi'. Ya'ilej pax a b'a yic max b'at satk'olal alan vach' lolonel d'ay."
        },
        {
            "number": "25",
            "text": "Masanil anima tz'ilan tastac b'ob'il yuuj, vach'chom najatnhej syilb'at eb'."
        },
        {
            "number": "26",
            "text": "Maxtzac nachajel cuuj jantac snivanil yelk'ochi, max yal co b'isan jantac yab'ilal."
        },
        {
            "number": "27",
            "text": "A tz'ik'anq'ue jantac a a' d'a chaanh, smeltzajoch a' nhab'il."
        },
        {
            "number": "28",
            "text": "Smolan sb'a a' d'a scal asun, slajvi chi' yax nhab' tz'aj yem a' d'a quib'anh."
        },
        {
            "number": "29",
            "text": "Malaj mach snachajel yuuj tas tz'aj spucaxb'at asun chi' yuuj, ma tas yuj sk'anh k'u d'a satchaanh b'aj ay scajnub'."
        },
        {
            "number": "30",
            "text": "A tz'ak'anek' copoljoc leb'lon d'a spatictac b'aj ayeq'ui, palta a yich a' mar, anheja' q'uik'q'uinal yilji."
        },
        {
            "number": "31",
            "text": "Icha tic tz'aj sch'olb'itan juntzanh chonhab', syak'an jantac vael d'a eb' anima."
        },
        {
            "number": "32",
            "text": "A yamjinac leb'lon, syumanb'at b'aj syal sk'ool, d'inhannhej sk'och b'aj sk'och chi'."
        },
        {
            "number": "33",
            "text": "Ayic sk'anh k'u chi' a sch'oxani to van scot nivac ik'nhab', inatax nok' molb'etzal nok', yojtac nok' to vanxo scot ik'nhab' chi'."
        }
    ]
}