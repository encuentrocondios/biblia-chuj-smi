{
    "chapter": "7",
    "verses": [
        {
            "number": "1",
            "text": "Ha onh anima kajan onh t'a sat lum tik, lajan wal kab'an syail icha junok soldado ma icha junok chekab' yaji."
        },
        {
            "number": "2",
            "text": "Ha junok chekab', snib'ej elanhchamel sq'uik'b'i. Ha junok munlajwum, snib'ej elanhchamel scha stojol."
        },
        {
            "number": "3",
            "text": "Icha chi' waj yet' in yaelal tik, ujal swab' syail. Junjun ak'wal aynhejoch in cusk'olal."
        },
        {
            "number": "4",
            "text": "Ayic tzin ek' jichan, te najat yek' ak'wal swab'i. Tzin tzactzaj wek' b'alb'onoc, max sacb'ilaj. Swalan icha tik: ¿Janik' ol in k'e waan? xin chi."
        },
        {
            "number": "5",
            "text": "Majnaquel in niwanil tik yuj nok' ha'ay. Taquinh quechinac sat, slaj k'e tzililjoc tz'elxi spojowal."
        },
        {
            "number": "6",
            "text": "Ha in k 'inal elanhchamel tz'eq'ui, icha yek' sjul-lab' heb' ch'alwum sjulek' t'a skal sch'al. Van sk'och in k 'inal tik t'a slajwub', manhxa tas ayoch yipoc in k'ool."
        },
        {
            "number": "7",
            "text": "Ach in Diosal, nacoti, a jab' in k 'inal tik, lajan icha yic squik'an juneloc quik'. Manhxa b'ak'uinh tzalajk'olal ol in ajoc."
        },
        {
            "number": "8",
            "text": "Ha heb' anima tzin ilan ticnaik, manhxo ol in yil-laj heb'. Ol in sateloc, manhxo ol in ilpaxlaj."
        },
        {
            "number": "9",
            "text": "Icha yek' numumoc asun satxikanemi, icha chi' tz'aj satxiem junok anima ayic sb'at mucchajkan t'a campusante. Manhxa b'ak'uinh ol jaxoc, manhxa b'ak'uinh ol yiloch heb' sk'ab'yoc."
        },
        {
            "number": "10",
            "text": "Yuj chi' max yal wem numan, yuj in yaelal yet' in cusk'olal tik, ol walnhej tas swala'."
        },
        {
            "number": "11",
            "text": "Mamin ¿tom lajan in icha nok' niwan nok' t'a yol ha' mar tzila', yuj chi' aynhejoch a sat t'ayin?"
        },
        {
            "number": "12",
            "text": "Ayic tzin naani, tekan wach' ol in way jab'oc t'a in ch'at, tope tz'och waan jab'oc in yaelal tik yic tzin way jab'oc, xin chi."
        },
        {
            "number": "13",
            "text": "Axo juntzanh wayich xiwub'tac tzak' wila'', tzin a te xib'tani."
        },
        {
            "number": "14",
            "text": "Más wach' tzin a b'inchamoc, más wach' tzin cham t'a yichanh to pitzan in."
        },
        {
            "number": "15",
            "text": "Maxtzac techaj wuj swab'i, nab'axonhej pitzan in. Manhxo in ixtej. Ha in k 'inal tik lajan icha yic squik'an juneloc quik'."
        },
        {
            "number": "16",
            "text": "¿Tas quelk'och a onh anima onh tik, yuj chi' tzonh ik'chaanh? ¿Tas yuj tzach och ilk'olal cuuj?"
        },
        {
            "number": "17",
            "text": "¿Tas yuj aynhejoch a chum t'ayonh t'a junjun k'u, tzonh ak'annhej prowal?"
        },
        {
            "number": "18",
            "text": "¿Tas yuj max ik'el jab'oc a sat t'ayin, yic syal in b'uk'anem jab'oc yal in ti'?"
        },
        {
            "number": "19",
            "text": "Ach Dios, Yilumal anima aji. Tato tz'och in mul, ¿tom tzab' syail yuj? ¿Tas yuj a t'ayin tzak'och ijan a jul-lab'? ¿Tom al wajoch t'ayach icha junok ikatz?"
        },
        {
            "number": "20",
            "text": "¿Tom maxtzac ak' niwank'olal in mul? ¿Tom maxtzac ak' niwank'olal tastac chukal ix in k'ulej? Toxo wal tzin b'atkan t'a yol lu'um. Ol in a sayeq'ui, manhxo ol in chax uuj, xchi winhaj Job chi'."
        }
    ]
}