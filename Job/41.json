{
    "chapter": "41",
    "verses": [
        {
            "number": "1",
            "text": "Anheja' pax nok' leviatán, ¿tocval syal a yaman nok' yed' q'uen anzuelo? ¿Tocval syal a tzek'an sti' nok' yed' junoc ch'anh ch'anh?"
        },
        {
            "number": "2",
            "text": "¿Tom syal ak'anek' junoc ch'anh ch'anh d'a yol snhi' nok', ma tzaq'uek' junoc q'uen gancho d'a yalanh sti' nok'?"
        },
        {
            "number": "3",
            "text": "¿Tom syal stevioch nok' d'ayach yic tz'ok' a k'ol d'a nok'? ¿Tom nanam syutej sb'a nok' d'ayach yic malaj tas tzutej nok'?"
        },
        {
            "number": "4",
            "text": "¿Tom syal ak'an a trato yed' nok' yic tz'och nok' a checab'oc d'a masanil tiempo?"
        },
        {
            "number": "5",
            "text": "¿Tom syal a tajni yed' nok' icha tzach tajni yed' nok' much? ¿Tom syal ak'anoch sch'anhal nok' yic stajni eb' ix isil yed' nok'?"
        },
        {
            "number": "6",
            "text": "¿Tom syal spojchajek' schib'ejal nok'? ¿Tom syal scotac xicanb'at nok' eb' chonhvajum?"
        },
        {
            "number": "7",
            "text": "¿Tocval tz'ek' junoc jul-lab' d'a stz'umal nok' uuj? ¿Tocval sk'axpaj q'uen arpón d'a sjolom nok' uuj?"
        },
        {
            "number": "8",
            "text": "Tato tzak'lej a yaman nok', tzak'an oval yed' nok', manh ol b'at satk'olal uuj tas tzach yutej nok', manhxa b'aq'uinh ol a tzuntzej nok'."
        },
        {
            "number": "9",
            "text": "Yalnhej mach tz'ilan nok' leviatán chi', tz'el yip eb' yuj xivelal."
        },
        {
            "number": "10",
            "text": "Malaj junoc mach stek'b'ej sb'a stzuntzan nok'. Ocxom val in a in tic, ¿tocval ay junoc mach stek'b'ej sb'a d'a vichanh?"
        },
        {
            "number": "11",
            "text": "Malaj junoc mach ak'jinac junoc tas d'ayin, yuj chi' malaj b'aj ay in b'oc, yujto vicnhej masanil tas."
        },
        {
            "number": "12",
            "text": "Max vactej valan yuj yoc nok' leviatán chi', yujto te' ay yip, malaj tas stzak'van icha yip nok' chi'."
        },
        {
            "number": "13",
            "text": "Malaj mach syal yik'anel stz'umal nok', mato stecoch slanza eb' d'a stz'umal nok' chi', yujto a stz'umal nok' chi' icha q'uen smacul snhi' sk'ol eb' soldado yaji."
        },
        {
            "number": "14",
            "text": "Malaj mach syal sjacan sti' nok', yujto a q'uen ye nok' yelxo te ay smay yilji q'ueen."
        },
        {
            "number": "15",
            "text": "A stz'umal yich spatic nok' latz'anochi, te tzatz icha q'uen q'ueen, lajan icha maclab' jul-lab'."
        },
        {
            "number": "16",
            "text": "B'uk'uq'ui yaj stz'umal nok' chi', manhxa jab'oc ik' syal yek' d'ay."
        },
        {
            "number": "17",
            "text": "Junnhej yamanh yaji, malaj mach syal snhik'chitani."
        },
        {
            "number": "18",
            "text": "Ayic tz'ad'isvi nok', lajan val icha yek' leb'lon. Axo yol sat nok' stziquiqui yilji icha sjavi k'u d'a q'uinhib'alil."
        },
        {
            "number": "19",
            "text": "A d'a yol snhi' nok' tz'elta k'ak', spucb'at icha namix k'ak',"
        },
        {
            "number": "20",
            "text": "tz'elta tab', icha xob'al junoc chen van xej d'a scal te' k'ak'."
        },
        {
            "number": "21",
            "text": "A yed' yik'al snhi' nok' schacb'i te' tzak'ak', tz'eltapax namix k'ak' d'a yol snhi' nok'."
        },
        {
            "number": "22",
            "text": "A sjaj nok' te ay yip. Masanil anima xiv d'a nok'."
        },
        {
            "number": "23",
            "text": "A schib'ejal nok' te tzatz, icha val q'uen hierro b'ob'il d'a cal k'ak'."
        },
        {
            "number": "24",
            "text": "A spixan nok' te tzatz icha q'uen q'ueen, tzatz icha q'uen cha'."
        },
        {
            "number": "25",
            "text": "Tato scot nok' d'a eb' anima, a eb' te vinac yalani xiv eb' d'a nok', sb'at eb' elelal yuj xivelal chi'."
        },
        {
            "number": "26",
            "text": "Malaj tz'och q'uen espada, q'uen lanza, ma jul-lab' yic syak'an oval eb' anima yed' nok'."
        },
        {
            "number": "27",
            "text": "A q'uen hierro icha te' unin te' yaj q'uen d'a nok', axo q'uen bronce icha te te' k'aeltac yaj q'uen d'a nok'."
        },
        {
            "number": "28",
            "text": "A jul-lab' sjulchajoch d'a nok', max xivlaj jab'oc nok' yuuj. A junoc q'uen q'ueen sjulchajoch d'a nok' icha yoch anh ac icha chi' yoch q'uen d'a nok'."
        },
        {
            "number": "29",
            "text": "Tato sco jicoch junoc te' nivan mak'lab' d'a nok', ichanhej co pajanoch junoc te' aj d'a nok'. Ayic sk'anh sti' jul-lab' sjavi d'a nok', tonhej tz'och q'uelan nok'."
        },
        {
            "number": "30",
            "text": "Ayic sb'at nhernhon nok' d'a sat luum, jul tz'ajcan yek'b'en b'aj tz'ek' nok' chi', icha tz'aj yuj sjayil sti' q'uen rastrillo."
        },
        {
            "number": "31",
            "text": "Ayic tz'ek' nok' d'a sjulal a' mar, tz'ib'xi sat a' yuj nok', ichato xej a', icha xej nok' mantecat d'a yol yed'tal."
        },
        {
            "number": "32",
            "text": "Sac tz'ajcan a' mar b'aj tz'ek' nok' chi', icha saquil xil jolom."
        },
        {
            "number": "33",
            "text": "Malaj junocxo tas d'a sat lum tic syal slajb'an sb'a yed' nok'. A juntzanh nok' nok' chi', a in in b'onac nok', max xivlaj nok'."
        },
        {
            "number": "34",
            "text": "A nok' sat yaj vuj d'a masanil nok' nok' ay smay. A nok' ayoch reyal d'a masanil nok' chium nok', xchi Jehová d'a vinhaj Job chi'."
        }
    ]
}