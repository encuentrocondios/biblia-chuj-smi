{
    "chapter": "10",
    "verses": [
        {
            "number": "1",
            "text": "Manhxa in gana pitzan in. Ol wak' checlaj in yaelal tik, ol in lolon yet' in k'ak'alk'olal."
        },
        {
            "number": "2",
            "text": "Swal d'ha Dios, manh tonhejoc tzak'och in mul t'a wib'anh, al t'ayin b'aj ix och in mul chi'."
        },
        {
            "number": "3",
            "text": "Ina a ach in a b'onac, ¿tom wach' tzab'i tzin a chakkaneli? Chuc tz'alji t'ayin, haxo yet' tas sna heb' chuk spensar tzach ochi."
        },
        {
            "number": "4",
            "text": "¿Tom lajan ilan icha quilan a onh anima onh tik?"
        },
        {
            "number": "5",
            "text": "¿Tom lajan a k 'inal icha jab' quik a onh chamelb'a anima onh tik?"
        },
        {
            "number": "6",
            "text": "Yuj chi' ¿tas yuj tza say walek' in mul yet' in paltail?"
        },
        {
            "number": "7",
            "text": "Wach'chom ojtak to malaj in mul, malaj junok mach syal in scolanel t'a yol a k'ab'."
        },
        {
            "number": "8",
            "text": "Ha ach wal ix in a b'o'o, haxo ticnaik tza nib'ej tzin a sateli."
        },
        {
            "number": "9",
            "text": "Nacoti to t'a lum lum ix in a b'o'o, haxo ticnaik, tzin ak'anxikanoch pokokal."
        },
        {
            "number": "10",
            "text": "Ix a b'o in niwanil tik icha tz'aj sb'o nok' queso ayic spajb'i nok' lech."
        },
        {
            "number": "11",
            "text": "Ha ach ix ak' syamlaj sb'a in b'aquil yet' in ch'anhal. Ix ak'anoch in b'ak'chil yet' in tz'umal t'a spatic."
        },
        {
            "number": "12",
            "text": "Ix ak' in k 'inal, ix in a xajanani. Ix in a tanhwej, yuj chi' pitzan in."
        },
        {
            "number": "13",
            "text": "Palta haxo ticnaik jun, snachajel wuuj to ay tas k'ub'eltac tza na' t'a in patic."
        },
        {
            "number": "14",
            "text": "Van in ilani tato tz'och in mul, max in ak' niwank'olal jab'oc yuj in mul chi'."
        },
        {
            "number": "15",
            "text": "Tato ay in mul, ob'iltac in. Tato malaj in mul, palta max yal woch t'a ichanh t'a junk'olal, yujto tzin q'uixwi, tzin naancot in yaelal."
        },
        {
            "number": "16",
            "text": "Tato swik'chaanh in b'a, satub'tac am tzutej in a sataneli. Icham syutej nok' choj spechan junok nok' yic schi'a, icha chi' am tzin utej."
        },
        {
            "number": "17",
            "text": "Tza say juntzanh testigo t'a in patic. Tzak' wal cot owal t'ayin, icha scot nhilnaj heb' soldado yak'an owal."
        },
        {
            "number": "18",
            "text": "¿Tas yuj in a chanac aljoc? Comonoc ayic manto in aljoc ix in chamkani, yic malaj mach iljinac in."
        },
        {
            "number": "19",
            "text": "Comonoc ayic waljinac t'a in nun, wik'chajnacb'at t'a campusante, ichato malaj mach checlajnac."
        },
        {
            "number": "20",
            "text": "Yacb'an to jab'nhej in k 'inal tik, eloc t'a a k'ol tzak'an jab'oc in junk'olal. Eloc t'a a k'ol tzak'an jab'oc in tzalajk'olal,"
        },
        {
            "number": "21",
            "text": "yic manto in b'at t'a chamub' t'a skal k’ik’ k’inal b'aj maxtzac yal in paxta. Ha t'a jun lugar chi', wewentac yilji, k’ik’ k’inal xonhej, manhxalaj jab'oc sakil k'inal, xchi winhaj Job chi'."
        }
    ]
}