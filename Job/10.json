{
    "chapter": "10",
    "verses": [
        {
            "number": "1",
            "text": "Manhxa in gana pitzan in. Ol vak' checlaj in yaelal tik, ol in lolon yet' in k'ak'alk'olal."
        },
        {
            "number": "2",
            "text": "Sval d'ha Dios, manh tonhejoc tzak'och in mul t'a vib'anh, al t'ayin b'aj ix och in mul chi'."
        },
        {
            "number": "3",
            "text": "Ina a ach in a b'onac, ¿tom wach' tzab'i tzin a chaccaneli? Chuc tz'alji t'ayin, haxo yet' tas sna eb' chuc spensar tzach ochi."
        },
        {
            "number": "4",
            "text": "¿Tom lajan ilan icha quilan a onh anima onh tik?"
        },
        {
            "number": "5",
            "text": "¿Tom lajan a q'uinal icha jab' quic a onh chamelb'a anima onh tik?"
        },
        {
            "number": "6",
            "text": "Yuj chi' ¿tas yuj tza say valek' in mul yet' in paltail?"
        },
        {
            "number": "7",
            "text": "Wach'chom ojtac to malaj in mul, malaj junok mach syal in scolanel t'a yol a k'ab'."
        },
        {
            "number": "8",
            "text": "Ha ach val ix in a b'o'o, haxo ticnaic tza nib'ej tzin a sateli."
        },
        {
            "number": "9",
            "text": "Nacoti to t'a lum lum ix in a b'o'o, haxo ticnaic, tzin ak'anxicanoch pococal."
        },
        {
            "number": "10",
            "text": "Ix a b'o in nivanil tik icha tz'aj sb'o nok' queso ayic spajb'i nok' lech."
        },
        {
            "number": "11",
            "text": "Ha ach ix ak' syamlaj sb'a in b'aquil yet' in ch'anhal. Ix ak'anoch in b'ak'chil yet' in tz'umal t'a spatic."
        },
        {
            "number": "12",
            "text": "Ix ak' in q'uinal, ix in a xajanani. Ix in a tanhvej, yuj chi' pitzan in."
        },
        {
            "number": "13",
            "text": "Palta haxo ticnaic jun, snachajel vuuj to ay tas k'ub'eltac tza na' t'a in patic."
        },
        {
            "number": "14",
            "text": "Van in ilani tato tz'och in mul, max in ak' nivank'olal jab'oc yuj in mul chi'."
        },
        {
            "number": "15",
            "text": "Tato ay in mul, ob'iltac in. Tato malaj in mul, palta max yal voch t'a ichanh t'a junk'olal, yujto tzin q'uixvi, tzin naancot in yaelal."
        },
        {
            "number": "16",
            "text": "Tato svik'chaanh in b'a, satub'tac am tzutej in a sataneli. Icham syutej nok' choj spechan junok nok' yic schi'a, icha chi' am tzin utej."
        },
        {
            "number": "17",
            "text": "Tza say juntzanh testigo t'a in patic. Tzak' val cot oval t'ayin, icha scot nhilnaj eb' soldado yak'an oval."
        },
        {
            "number": "18",
            "text": "¿Tas yuj in a chanac aljoc? Comonoc ayic manto in aljoc ix in chamcani, yic malaj mach iljinac in."
        },
        {
            "number": "19",
            "text": "Comonoc ayic valjinac t'a in nun, vik'chajnacb'at t'a campusante, ichato malaj mach checlajnac."
        },
        {
            "number": "20",
            "text": "Yacb'an to jab'nhej in q'uinal tik, eloc t'a a k'ol tzak'an jab'oc in junk'olal. Eloc t'a a k'ol tzak'an jab'oc in tzalajk'olal,"
        },
        {
            "number": "21",
            "text": "yic manto in b'at t'a chamub' t'a skal k’ik’ k’inal b'aj maxtzac yal in paxta. Ha t'a jun lugar chi', veventac yilji, k’ik’ k’inal xonhej, manhxalaj jab'oc sakil k'inal, xchi vinhaj Job chi'."
        }
    ]
}