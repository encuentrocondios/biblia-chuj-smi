{
    "chapter": "18",
    "verses": [
        {
            "number": "1",
            "text": "Ixlajwi chi', ix spojan snanhal masanil eb' soldado winhaj rey David chi', ix yak'anoch yajalil junjun mil yet' junjun cien soldado winh."
        },
        {
            "number": "2",
            "text": "Ox makan ix aj spojanb'at eb' soldado chi' winh. Ha winhaj Joab ix och yajalil t'a jun makan, haxo t'a junxo makan, a winhaj Abisai yuk'tac winhaj Joab chi' ix ochi. Axo junxo makan jun, a winhaj Itai aj Gat ix och yajalil t'ay. Ix yalan winhaj rey David chi' t'a masanil eb' soldado icha tik: --Ol in b'at eyed'oc t'a oval chi', xchi winh."
        },
        {
            "number": "3",
            "text": "Ix tak'vi eb' winh: --Maay mamin rey, max yal-laj a b'ati, yujto a eb' ajk'ol chi' a ach tzach sayek' eb', a onh pax tik ta tzonh colchaji, ma tzonh cham nanhaloc yuj eb', malaj quelk'ochi, palta a ach tik ek'b'al snivanil elk'och t'a yichanh 10 miloc onh a onh tik. Yuj chi' wach' tzach kan t'a yol chonhab' tik. Tato ay b'aj ijan tzonh ak'ji ganar, b'at onh a colo', xchi eb' winh."
        },
        {
            "number": "4",
            "text": "--Ichocab'ta', ol in k'anab'ajej tas tzeyal chi', xchi winh. Ixlajwi chi', ix elul linhan winh t'a jun niwan spuertail chonhab' chi' yic syilan winh yelta eb' soldado t'a macquiltaquil t'a stzolal."
        },
        {
            "number": "5",
            "text": "Ix cham val yalan winh rey chi' t'a winhaj Joab, t'a winhaj Abisai yet' t'a winhaj Itai, aton eb' sat yaj t'a eb' soldado chi', ix yal winh icha tik: Yujto ay velk'och t'a e sat, yuj chi' malajocab' tas tz'utaj winhaj Absalón. Masanil eb' soldado ix ab'an tas ix yal winh chi'."
        },
        {
            "number": "6",
            "text": "Ixlajwi chi' ix b'at eb' smasanil t'a oval yet' eb' ayoch yet' winhaj Absalón chi'. Ix schalaj sb'a eb' t'a scaltac te te' t'a yol yic Efraín."
        },
        {
            "number": "7",
            "text": "Ix ak'ji ganar eb' soldado winhaj Absalón chi' yuj eb' soldado winh rey chi'. Te niwan eb' ix cham t'a jun k'u chi', 20 mil eb' ix chami."
        },
        {
            "number": "8",
            "text": "Ha t'a scaltac te te' chi' ix och oval, te niwan anima ix cham yuj satb'at t'a caltac te' chi' t'a yichanh eb' ix xicjicham t'a q'uen espada."
        },
        {
            "number": "9",
            "text": "Ayq'ue winhaj Absalón chi' t'a yib'anh jun nok' smula. Ayic ix schalan sb'a winh yet' eb' soldado winhaj rey David chi', ix meltzaj winh t'a spatic. Axo ix aji, ha t'a yalanh sk'ab' jun te' mach' ix ek' nhicnaj nok'. Ix kan nhak'naj sjolom winh t'a skal xachul te' sk'ab' chi', ix kan locan winh, haxo nok' chej chi' ix b'atnhej nok'."
        },
        {
            "number": "10",
            "text": "k'ocb'il val ay jun winh soldado ix ilani, ix b'at yalan winh t'a winhaj Joab icha tik: --Locancan winhaj Absalón t'a skal sk'ab' jun te' mach' ix wila'', xchi winh."
        },
        {
            "number": "11",
            "text": "Ix tak'vi winhaj Joab chi' t'a winh: --Tato ix il icha chi', ¿tas yuj maj a wach' milejcham winh? Tato icha chi', yowalil svak' spak t'ayach, svak'an lajunheoc ciclo plata t'ayach yet' jun niwan tzek'ul, xchi winh."
        },
        {
            "number": "12",
            "text": "Ix tak'vi winh icha tik: --Wach'chom tzak' junok mil q'uen plata chi' t'ayin, max vak'och in k'ab' t'a winh yuninal winh rey chi', yujto ix cab' val tas ix yutej winh yalancot t'ayach, t'a winhaj Abisai yet' t'a winhaj Itai to malaj tas tz'utaj winhaj Absalón chi'."
        },
        {
            "number": "13",
            "text": "Anhejtona' tato ix in milcham winh, tzam cotnhej t'a vib'anh yujto malaj junok tas k'ub'eltac t'a winh rey chi', ¿tom tzato in a colo'? xchi winh soldado chi'."
        },
        {
            "number": "14",
            "text": "--Nab'anhej sviq'uek' tiempo ed'oc, xchi winhaj Joab chi'. Ix yik'anb'at oxe' q'uen yunetac lanza winh, ix b'at stecanoch q'uen winh t'a spixan winhaj Absalón chi'. Yujto pitzanto winh, yuj chi' ix oymaj lajunhvanh eb' stanhvumal winhaj Joab chi' t'a spatic winh, ix swach' milancham winh eb'."
        },
        {
            "number": "15",
            "text": "Ixlajwi chi', ix yalan winhaj Joab chi' to spuchaj q'uen trompeta yic mantzac b'at eb' soldado t'a spatic eb' yetisraelal chi'."
        },
        {
            "number": "16",
            "text": "Ixlajwi chi', ix yik'anb'at snivanil winhaj Absalón chi' eb', ix b'at yak'anoch eb' t'a yol jun olan t'a caltac te' chi', ix k'ekan jun niwan b'ulanh q'uen t'a yib'anh yuj eb'. Axo pax eb' soldado winhaj Absalón chi' ixto cani, ix el eb' elelal, ix paxcan eb' t'a spat."
        },
        {
            "number": "17",
            "text": "Ayic pitzanto winhaj Absalón chi', ay jun monumento yak'nac b'ojoc winh t'a jun lugar scuch sch'olanil yic eb' winh rey. Ha sb'i winh ix yak'canoch t'ay, yujto malaj junok yuninal winh tz'ak'ancan b'inajoc: “Smonumento winhaj Absalón” ix sb'iejkani."
        },
        {
            "number": "18",
            "text": "Axo winhaj Ahimaas yuninal winhaj Sadoc, ix alan t'a winhaj Joab: --Sval t'ayach, cha in b'ati yic b'at val t'a winh rey to a Jehová toxo ix colanel winh t'a yol sk'ab' eb' yajk'ool, xchi winh."
        },
        {
            "number": "19",
            "text": "Ix yalan winhaj Joab chi' icha tik: --Max yal-laj a b'ati, manh a mojoc a ach ol b'at al jun lolonel chi', tope ato t'a junelxo ol ach b'atoc, palta a ticnaic maay, yujto a val winh yuninal winh rey chi' ix chami, xchi winh t'a winh."
        },
        {
            "number": "20",
            "text": "Ixlajwi chi', ix yalan winhaj Joab t'a jun winh soldado aj Etiopía: --Ixic, al t'a winh rey tas ix il chi', xchi winh. Ix em nhojan winh aj Etiopía chi' t'a yichanh winhaj Joab chi', ix b'at lemnaj winh yal t'a winh rey chi'."
        },
        {
            "number": "21",
            "text": "Ix yalanpax winhaj Ahimaas t'a winhaj Joab chi': --Eloc val t'a a k'ool, cha in b'at t'a spatic winh aj Etiopía chi', xchi winh. Ix tak'vipax winhaj Joab chi' icha tik: --¿Tas val yuj tza nib'ej tzach b'ati? ¿Toc ay tas ol ik' t'a jun lolonel chi'? xchi winh."
        },
        {
            "number": "22",
            "text": "--Malaj yelk'ochi, wach'chom malaj tas svik' t'ay, palta ol in b'at lemnajoc, xchi winh. --Ixic an, xchi winhaj Joab chi'. Val t'a jun rato chi' ix b'at lemnaj winhaj Ahimaas chi' t'a jun ak'lic, ix b'ab'laj winh yuj winh aj Etiopía chi'."
        },
        {
            "number": "23",
            "text": "k'ojanem winhaj rey David t'a snanhal chab' spuertail chonhab' chi', haxo pax winh stanhvumal chonhab' chi', ayek' winh t'a spanhanil yib'anh smuroal b'aj ayoch puerta chi'. Ix yilan winh scot jun winh vinac sch'ocojil, te yelk'olal scot winh."
        },
        {
            "number": "24",
            "text": "Te chaanh ix avaj winh, ix yalan winh to ay jun winh sjavi. Ix yalan winh rey chi': --Tato sch'ocoj winh, alum wach' ab'ix winh syal chi', xchi winh rey chi'. Ayic lak'anxo sjavi winh,"
        },
        {
            "number": "25",
            "text": "ix yilan winh stanhvumal chonhab' chi' to tzak'an scot junxo winh, ix avaj winh t'a winh tanhvum puerta chi': --Ay val junxo winh vinac te yelk'olal scoti, xchi winh. --Anheja' wach' ab'ix tzul yal junxo winh chi', xchi winh rey chi'."
        },
        {
            "number": "26",
            "text": "Ix yalanxi winh stanhvumal chonhab' chi': --Ha jun winh b'ab'el chi' icha val sb'ey winhaj Ahimaas yuninal winhaj Sadoc svila', xchi winh. Ix tak'vi winh rey chi': --Tato a winh chi', wach' spensar winh, wach' am tas ol ul yal winh, xchi winh."
        },
        {
            "number": "27",
            "text": "Axo yic ix javi winhaj Ahimaas chi' t'a yichanh winh rey chi', ix em nhojan winh, ix yak'an stzatzil sk'ol winh rey chi' winh, ix yalan winh icha tik: --Mamin rey, aljocab' wach' lolonel t'a Jehová co Diosal, yujto a eb' ix meltzajoch ajk'olal t'ayach, toxo ix satjiel eb' yuj Jehová, xchi winh."
        },
        {
            "number": "28",
            "text": "--¿Vach'am sk'ol winhaj Absalón ix ila'? xchi winh rey chi'. Ix tak'vi winhaj Ahimaas chi' icha tik: --Toxonhej somsoman anima yic ix in checjicot yuj winh a checab' aj Joab, majxo vab'i tas ix uji, xchi winh."
        },
        {
            "number": "29",
            "text": "Ixlajwi chi' ix yalan winh rey chi' t'a winh: --B'esek' jab'oc a b'ha t'a chi', tzach kan ta', xchi winh. Ix sk'anab'ajan winh yochcan linhan ta'."
        },
        {
            "number": "30",
            "text": "Ato val chi' ix ja nhicnaj winh aj Etiopía chi', ix yalan winh icha tik: --Mamin rey, cha jun wach' ab'ix tzul val tik t'ayach: Ha ticnaic, toxo ix ach scolel Jehová t'a yol sk'ab' masanil eb' ix och ajk'olal t'ayach, xchi winh."
        },
        {
            "number": "31",
            "text": "Ix sk'anb'an winh rey chi' t'a winh: --Xalpax winhaj quelem Absalón ¿vach'am sk'ol winh? xchi winh rey chi'. Ix tak'vi winh aj Etiopía chi': --Mamin rey, tzoc val cot t'a yib'anh masanil eb' ayoch ajk'olal t'ayach icha ix aj scot t'a yib'anh winh chi', xchi winh."
        },
        {
            "number": "32",
            "text": "Ayic ix yab'an jun chi' winh rey chi', ix och pitz'an t'a spixan winh, ix q'ue winh t'a yib'anh b'aj ay spuertail jun chonhab' chi'. Van sb'ey winh, ix yalan winh icha tik: Ay, ay ach vuninal aj Absalón. Comonoc a in ix in cham a q'uexuloc, xchi winh."
        }
    ]
}