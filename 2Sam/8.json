{
    "chapter": "8",
    "verses": [
        {
            "number": "1",
            "text": "A vinhaj rey David yed' eb' soldado ix yak' ganar eb' filisteo eb', yuj chi' ix can eb' d'a yalanh smandar vinh."
        },
        {
            "number": "2",
            "text": "Ix ak'jipax ganar eb' moabita yuj vinh. Ix schecanem latz'an eb' vinh smasanil d'a sat luum, ix yechtan eb' vinh yed' jun ch'anh ch'anh. A jantac mach scan d'a yol chab' ch'anhil, schami, axo mach scan d'a yol yic yoxil ch'anhil jun, max chamlaj. Icha chi' ix aj scan eb' moabita chi' d'a yalanh smandar vinhaj rey David chi'. Ix checji yak' tumin eb' d'a junjun ab'il yuj vinh."
        },
        {
            "number": "3",
            "text": "Anheja' vinhaj rey David chi' ix ak'an ganar vinhaj Hadad-ezer, ayic van sb'at vinh stok'xicanek' smacb'en b'aj ay a' nivan Éufrates. A vinhaj Hadad-ezer chi' yuninal vinh vinhaj Rehob sreyal Soba."
        },
        {
            "number": "4",
            "text": "A vinhaj rey David chi' ix yaman mil 700 eb' soldado vinhaj Hadad-ezer chi', aton eb' ayq'ue d'a yib'anh chej yed' 20 mil eb' sb'ey d'a yoc. Ix yik'anb'at eb' vinh d'a preso. Ix stzepan sch'anhal yoc nok' chej ed'jinac carruaje chi' vinh, axonhej nok' snheran 100 carruaje ix yactejcan vinh."
        },
        {
            "number": "5",
            "text": "Ix lajvi chi', ix javi eb' sirio ay d'a yol yic Damasco yic scolvaj yed' vinhaj Hadad-ezer chi', palta ix ak'jipax ganar eb' yuj vinhaj rey David chi', 22 mil eb' ix cham yuj vinh."
        },
        {
            "number": "6",
            "text": "Elanhchamel ix yak'och eb' soldado vinhaj rey David chi' d'a yol yic Damasco chi', icha chi' ix aj scan eb' sirio chi' d'a yalanh smandar vinh. Ix checji yak' tumin eb' d'a junjun ab'il. A Jehová ix och yed' vinh, yuj chi' yalnhej b'aj ix b'at vinh yak' oval, ix yak'nhej ganar vinh."
        },
        {
            "number": "7",
            "text": "Ix lajvi chi', ix yik'anpaxcanek' juntzanh maclab' jul-lab' vinhaj rey David chi' d'a eb' soldado vinhaj Hadad-ezer chi', ayoch oro d'ay, ix yik'ancot vinh d'a Jerusalén."
        },
        {
            "number": "8",
            "text": "Anhejtona' te nivan pax q'uen bronce ix yik'canek' vinh d'a chonhab' Beta yed' d'a Berotai, aton juntzanh chonhab' chi' ay d'a yol smacb'en vinhaj Hadad-ezer chi'."
        },
        {
            "number": "9",
            "text": "Axo pax vinhaj Toi, sreyal Hamat, ayic ix yab'an vinh tas ix aj slajviel masanil eb' soldado vinhaj Hadad-ezer yuj vinhaj David chi',"
        },
        {
            "number": "10",
            "text": "ix schecanb'at jun yuninal vinh scuchan Joram d'a vinh. Ix yak'anpaxb'at q'uen plata vinh, q'uen oro yed' q'uen bronce, yuj yak'an stzatzil sk'ol vinhaj David chi' vinh. Ix yalanpaxb'at vach' lolonel vinh d'a vinh yujto ix ak'ji ganar vinhaj Hadad-ezer yuj vinh, yujto yak'nac oval vinhaj Toi chi' yed' vinhaj Hadad-ezer chi'."
        },
        {
            "number": "11",
            "text": "A masanil juntzanh q'uen ix scha' vinhaj David d'a vinhaj Toi chi', ix yak'pax q'uen vinh d'a Jehová yed' q'uen oro yed' q'uen plata cotnac d'a juntzanhxo chonhab' yak'nac ganar vinh:"
        },
        {
            "number": "12",
            "text": "Aton d'a Edom, d'a Moab, d'a eb' amonita, d'a eb' filisteo, d'a eb' amalecita yed' q'uen ix yik'canek' vinh ayic ix yak'an oval vinh yed' vinhaj Hadad-ezer."
        },
        {
            "number": "13",
            "text": "Ix te b'inaj val vinhaj rey David chi' sik'lab'il ayic ix meltzajxi vinh d'a oval yed' eb' edomita, 18 mil eb' ix cham yuj vinh d'a jun Spanhanil Atz'am Atz'am."
        },
        {
            "number": "14",
            "text": "Elanhchamel ix yak'och eb' soldado vinhaj David chi' stanhvej Edom. Masanil eb' aj Edom chi', ix can eb' d'a yalanh smandar vinh. A Jehová ix ochnhej yed' vinh d'a oval chi', yuj chi' yalnhej b'ajtil sb'at vinh yak' oval, syak'nhej ganar vinh."
        },
        {
            "number": "15",
            "text": "A vinhaj David chi', ix yak' reyal vinh d'a masanil eb' chonhab' israel d'a stojolal yed' d'a svach'ilal."
        },
        {
            "number": "16",
            "text": "A eb' ix ak'an yajalil yed' vinh, aton eb' tic: Vinhaj Joab yune' ix Sarvia, yajal vinh d'a eb' soldado smasanil, vinhaj Josafat yuninal vinhaj Ahilud, tz'ib'um yaj vinh d'a vinh rey chi'."
        },
        {
            "number": "17",
            "text": "Vinhaj Sadoc yuninal vinhaj Ahitob yed' vinhaj Ahimelec yuninal vinhaj Abiatar, sat sacerdote yaj eb' vinh. Axo vinhaj Seraías stz'ib'an yab'ixal tastac sk'ulej vinh rey chi' d'a stzolal."
        },
        {
            "number": "18",
            "text": "Axo pax vinhaj Benaía yuninal vinhaj Joiada, yajal yaj vinh d'a eb' soldado stanhvan vinh rey chi', aton eb' cereteo yed' eb' peleteo, axo eb' yuninal vinhaj rey David chi', sat yajal yaj eb'."
        }
    ]
}