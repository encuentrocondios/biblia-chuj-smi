{
    "chapter": "4",
    "verses": [
        {
            "number": "1",
            "text": "Ayic ix yab'an winhaj Is-boset yuninal winhaj Saúl to toxo ix cham winhaj Abner t'a Hebrón, ix te xiv winh. Ix te somchajpaxq'ue masanil eb' yetisraelal winh yet'oc."
        },
        {
            "number": "2",
            "text": "Ay chavanh eb' winh schecab' winhaj Is-boset chi', yajal yaj eb' winh t'a jun nhilanh eb' soldado elk'um. Ay jun winh scuch Baana, haxo junxo winh scuch Recab. Ha winhaj Rimón cajan t'a Beerot t'a slak'anil b'aj tzek' smacb'en eb' yic Benjamín ay yuninal eb' winh. (Ha eb' yinhtilal eb' anima cajan t'a Beerot chi', yinhtilal eb' winhaj Benjamín."
        },
        {
            "number": "3",
            "text": "Anhejto b'atnaccan eb' t'a Gitaim, tonhej comon ayek' eb' ta', icha ch'oc chonhab'il yaj eb'.)"
        },
        {
            "number": "4",
            "text": "(Ha winhaj Jonatán yuninal winhaj Saúl ay jun yuninal winh cannac scuch Mefi-boset. Ha jun winh chi', manh wach'oc yoc winh schab'il, yujto ayic oye'anto ab'il sk'inal winh, ix javi yab'ixal tas ix uji t'a Jezreel to toxo ix cham winhaj Saúl yet' winhaj Jonatán. Yuj chi' ix cheljib'at winh yuj jun ix tz'ilan q'uib'oc, ix b'at eb' elelal yalani. Yujto ix spil yip ix yeli, ix yactanel winh ix, yuj chi' icha chi' ix aj yixtaxcan yoc winh chi'.)"
        },
        {
            "number": "5",
            "text": "Axo ix aji to a winhaj Recab yet' winhaj Baana chi', ix b'at eb' winh t'a spat winhaj Is-boset ayic te ov k'ak' t'a chimk'ualil. Vaynac winh t'a sch'at yic syik' jab'oc yip."
        },
        {
            "number": "6",
            "text": "Axo ix stanhvumal spuertail spat winh, van schayvi trigo ix, ix vayb'at ix. Val t'a jun rato chi', ix och lemnaj winhaj Recab yet' winh yuk'tac chi' b'aj vaynac winhaj Is-boset chi', malaj junok mach ix ilani."
        },
        {
            "number": "7",
            "text": "Ayic ix och eb' winh t'a yol pat chi', ix yilan eb' winh to jichanek' winhaj Is-boset chi' svay t'a sch'at. Yuj chi' ix steccham winh eb' winh, ix xicanel sjolom winh eb' winh, ix yik'anb'at eb' winh yet'oc. Pilan ak'val ix b'ey eb' winh b'aj sb'at sb'eal Arabá"
        },
        {
            "number": "8",
            "text": "yic sb'at yak'an eb' winh t'a winhaj rey David t'a Hebrón. Ix yalan eb' winh t'a winh icha tik: --Mamin rey, ix quik'cot sjolom winhaj Is-boset yuninal winhaj Saúl, winh ochnac ajk'olal t'ayach, snib'ejnac winh ach smilchamoc. Palta a ticnaic ix el t'a sk'ol Jehová yic tza pacan a b'ha t'a winhaj Saúl yet' t'a yinhtilal, xchi eb' winh."
        },
        {
            "number": "9",
            "text": "Ix tak'vi winhaj rey David chi' t'a eb' winh icha tik: --Syil Jehová, aton ix in colanel t'a masanil tas ay smay ix ja t'a vib'anh"
        },
        {
            "number": "10",
            "text": "to ayic ix javi jun winh vinac t'a Siclag yic ix yik'ancot wach' ab'ix winh t'ayin yalani, yuj schamel winhaj Saúl, ix vak'an yamjoc winh, ix vak'an miljoccham winh. Aton spak chi' ix vak' t'a winh yuj jun wach' ab'ix ix yik'cot chi' t'ayin."
        },
        {
            "number": "11",
            "text": "Ocxom val t'ayex a ex tik, smoj ton val svak' spak t'ayex, yujto ix e milcham winh vinac malaj smul yacb'an vaynac winh t'a spat. Yuj chi' ol ex in satel t'a yol yib'anhk’inal tik. Manhxa b'ak'uinh ol ex b'inaj jab'oc, xchi winh."
        },
        {
            "number": "12",
            "text": "Ixlajwi chi', ix schecan winh rey chi' miljicham eb' winh. Ix xicjiel sk'ab' eb' winh yet' yoc yuj eb' soldado, ix q'ue locan snivanil eb' winh b'aj ay yet'tal ha ha' t'a Hebrón chi'. Axo sjolom winhaj Is-boset chi', ix yik'b'at eb' soldado, ix smucan eb' b'aj mucan winhaj Abner, t'a Hebrón chi'."
        }
    ]
}