{
    "chapter": "14",
    "verses": [
        {
            "number": "1",
            "text": "Ha winhaj Joab yune' ix Sarvia yojtac winh to ste kus winh rey yuj winhaj Absalón."
        },
        {
            "number": "2",
            "text": "Yuj chi' ix b'at schec winh ik'joccot jun ix ix te jelan spensar cajan t'a Tecoa. Ix yalan winh t'a ix icha tik: Tz'ac kus val a b'a, tzak'anoch pichul yic cusk'olal. Manh ak'och perfume t'ayach. Icha val junok ix ix to ayxo syamanoch yok' yuj junok chamnac, icha chi' tzutej a b'a."
        },
        {
            "number": "3",
            "text": "Slajvi chi' ol alan t'a yichanh winh rey tas ol val tik t'ayach, xchi winh t'a ix. Ix yalan winhaj Joab chi' tas ol yutoc ix yalani."
        },
        {
            "number": "4",
            "text": "Ix b'at ix t'a yichanh winh rey chi', ix em nhojan ix t'a sat lu'um yuj sch'oxanel yemnaquilal ix t'a winh, ix yalan ix: --Mamin rey, colvajanh ved'oc, xchi ix."
        },
        {
            "number": "5",
            "text": "--¿Tas tzach ik'ani? xchi winh. Ix tak'vi ix: --Mamin rey, a in tik chamnacxo winh vetb'eyum."
        },
        {
            "number": "6",
            "text": "Anhej chavanh vune' ay. Ay junel ix yak' oval eb' winh t'a caltac te'. Yujto malaj mach ix pojan eb' winh, yuj chi' ay jun winh ix miljicham yuj winh yuk'tac chi'."
        },
        {
            "number": "7",
            "text": "Axo ticnaic masanil eb' in k'ab' voc smeltzajoch ajk'olal t'ayin, snib'ej eb' svak'och winh ix milancham winh yuk'tac chi' t'a yol sk'ab' eb' yic smilancham winh eb' yuj schamel winh yuk'tac chi'. Icha chi' snib'ej eb' yic satcanel winh ay yalan yic yik'ancan smacb'en smam chi'. Tato icha chi', manhxa mach svak'och yipoc in k'ool, tzam satel masanil yinhtilal winh vetb'eyum, manhxa am b'aj sb'inajcan winh, xchi ix."
        },
        {
            "number": "8",
            "text": "Ix tak'vi winh rey chi' t'a ix icha tik: --Paxanh t'a a pat, ol xo wila'' tas ol vutej in kolwaj t'ayach, xchi winh."
        },
        {
            "number": "9",
            "text": "Ix tak'vi ix t'a winh icha tik: --Ach mamin rey, a smul winh vune' chi', emocab' t'a vib'anh yet' t'a yib'anh masanil eb' in k'ab' voc, palta mocab' t'a ib'anh yet' t'a yib'anh a macb'en tz'emi, xchi ix."
        },
        {
            "number": "10",
            "text": "Ix tak'vixi winh rey chi' t'a ix: --Ha mach snib'ej tzach ixtan chi', ik'cot t'ayin t'a tik yic wach' manhxo ol ach stzuntzoc, xchi winh."
        },
        {
            "number": "11",
            "text": "Palta ix ochnhej tean ix t'a winh rey chi': --Tzin tevi t'ayach mamin rey, to tzak' a ti' t'a yichanh Jehová co Diosal to a jun in k'ab' voc snib'ej yak'anek' spak schamel winh vune' chi', mocab' smilcham junxo vune' chi', yic max te javi cuselal t'a vib'anh, xchi ix. Ix tak'vi winh rey chi': --Svak' in ti' t'a yichanh Jehová to malaj jab'oc tas ol ik'an winh une' chi', xchi winh."
        },
        {
            "number": "12",
            "text": "Ix ochxi ijan ix yalan icha tik: --Mamin rey, elocab' t'a a k'ol to tza cha ab' jun b'elanh lolonel ol val t'ayach, xchi ix. --Ala', xchi winh t'a ix."
        },
        {
            "number": "13",
            "text": "Ix yalan ix icha tik: --Mamin rey, ¿tom manh vanoc ak'an chukal t'a schonhab' Dios? Ayic ix alani to tza b'o yaj tas tz'aj winh vune', van a ch'oxaneli to manh tojoloc a pensar yujto maxtzac a cha meltzaj winh uninal aycanb'at elelal t'a junxo ch'oc chonhab'il."
        },
        {
            "number": "14",
            "text": "Yujto co masanil ol onh chamoc. Lajan onh icha ha ha' stob'b'at t'a sat lu'um, maxtzac yal co molanq'uei, palta ha Dios manh comonoc syiq'uel co q'uinal, a tas sk'ulej to say tas tz'aj smeltzajxicot eb' najat aycanb'ati."
        },
        {
            "number": "15",
            "text": "Ha ticnaic mamin rey, in javi ul val juntzanh tik t'ayach, yuj eb' anima tzin xib'tan chi'. Yuj chi' ix in coti yic tzin lolon t'a ichanh, q'uinaloc tza cha ab' tas tzin k'an tik mamin rey"
        },
        {
            "number": "16",
            "text": "to tzin a col t'a mach snib'ej tzin satanel yet' eb' vune' t'a sat lum lum ix yak' Dios co macb'enoc tik."
        },
        {
            "number": "17",
            "text": "Ha in a checab' vaj tik, ol in tanhvej tas ol aj a pacan t'ayin yic wach' manhxa tas ol in na'a, yujto a ach tik mamin rey, ojtac val a ch'olb'itan tas yaji, tato wach', mato chuclaj, lajan ach icha junok ángel yic Dios. Aocab' Jehová co Diosal ayoch ed'oc, mamin rey, xchi ix."
        },
        {
            "number": "18",
            "text": "Ix yalan winh rey chi' t'a ix: --Ha ticnaic ay tas ol in k'anb'ej t'ayach. Malaj tas ol a k'ub'ejel t'ayin, xchi winh. --Al an mamin rey, xchi ix."
        },
        {
            "number": "19",
            "text": "Yuj chi' ix sk'anb'ej winh rey chi' t'a ix icha tik: --¿Tom manhoc winhaj Joab ixb’o’an al jun tik? xchi winh. Ix tak'vi ix: --Ichaton chi' mamin rey, ix a naeli. Ha winh a checab' chi' ix in checancoti, a winh ix alanpax t'ayin tastac tzul val tik t'ayach."
        },
        {
            "number": "20",
            "text": "Ix sna juntzanh tik winh yic tope sq'uexvi a pensar t'a winh uninal aj Absalón. Palta a ach tik mamin rey, te aj pensar ach, lajan ach icha val junok yángel Dios, ojtac masanil tastac tzuji t'a yol a macb'en tik, xchi ix."
        },
        {
            "number": "21",
            "text": "Yuj chi' ix avtaj winhaj Joab chi' yuj winh rey chi': --Toxo ix in na'a, elocab'k'och icha tas tza nib'ej chi'. Ixic, b'at ik' meltzaj winhaj quelem Absalón chi', xchi winh rey chi' t'a winh."
        },
        {
            "number": "22",
            "text": "Yuj chi' ix em nhojan winhaj Joab chi' t'a yichanh winh rey chi' t'a sat lu'um, yuj sch'oxanel winh to niwan yelk'och winh rey chi' t'a sat winh. Ix yalan wach' lolonel winh t'a winh rey chi' icha tik: --Ha ticnaic mamin rey, ix nachajel vuuj to ay velk'och t'ayach, yujto ix a cha ab' tas tzin nib'ej ix val t'ayach, xchi winh."
        },
        {
            "number": "23",
            "text": "Ixlajwi chi', ix b'at winhaj Joab chi' t'a chonhab' Gesur yic b'at yik'anxicot winhaj Absalón chi' winh, yic sjax winh t'a Jerusalén."
        },
        {
            "number": "24",
            "text": "Palta ix yalan winh rey to b'enhej sk'ochcan winh t'a spat, max jalaj winh t'a yichanh winh rey chi'. Icha chi' ix aj sk'ochcan winhaj Absalón chi' t'a spat chi', maj k'ochlaj winh t'a yichanh winh rey chi'."
        },
        {
            "number": "25",
            "text": "Ha t'a skal masanil eb' israel, malaj junok vinac wach' yilji icha yilji winhaj Absalón chi'. Te b'inajnac winh yuj swach'il yilji chi', malaj jab'oc palta t'a snivanil winh."
        },
        {
            "number": "26",
            "text": "Junelnhej sjoxjiel xil sjolom winh t'a junjun ab'il, ayic ste alb'i syab' winh. Ha xil sjolom winh chi', ek'to chanhe' libra yalil, icha yechlab' eb' rey sk'ana'."
        },
        {
            "number": "27",
            "text": "Ay oxvanh yuninal winh yet' jun yisil. Ha ix yisil winh chi', Tamar sb'i ix, te wach' yilji ix."
        },
        {
            "number": "28",
            "text": "Schab'ilxo ab'il sjax winhaj Absalón chi' t'a Jerusalén, palta anheja' max yal-laj sk'och winh t'a yichanh winh rey."
        },
        {
            "number": "29",
            "text": "Yuj chi', ix avtaj winhaj Joab chi' yuj winh yic tz'ik'jib'at winh t'a yichanh winh rey chi', palta maj cotlaj winhaj Joab chi'. Ix yavtanxi winhaj Joab chi' winh t'a schaelal, palta anheja' maj cotlaj winh."
        },
        {
            "number": "30",
            "text": "Axo ix aji, ix schecanb'at eb' schecab' winhaj Absalón chi', ix yalan winh: --Ixiquec b'aj ay smunlajel winhaj Joab t'a slak'anil sti' vico', aton b'aj avab'il ixim cebada yuj winh, tze nhusantz'a tas avab'il chi' yuj winh, xchi winh. Ix b'at eb' schecab' winh chi', ix b'at snhusantz'a tas avab'il chi' eb'."
        },
        {
            "number": "31",
            "text": "Ix b'at winhaj Joab t'a spat winhaj Absalón chi', ix yalan winh: --¿Tas yuj ix a checb'at eb' a checab' snhustz'a tas avab'il vuuj? xchi winh."
        },
        {
            "number": "32",
            "text": "Ix tak'vi winhaj Absalón chi' t'a winh: --Ix ach vavtej, yic sb'at a k'anb'ej t'a winh rey tas yuj ix b'at in cot t'a chonhab' Gesur. Te wach' ama, tato ix in canxonhej ta'. In gana svil winh rey chi'. Tato ay in mul, syal in smilancham winh, xchi winh."
        },
        {
            "number": "33",
            "text": "Yuj chi' ix b'at winhaj Joab yal t'a winh rey tas ix yal winhaj Absalón chi'. Ixlajwi chi', ix avtaj winhaj Absalón yuj winh rey chi'. Ayic ix k'och winh, ix em nhojan winh t'a sat lu'um t'a yichanh winh rey chi', ix chaji winh yuj winh rey chi', ix stz'ub'an sti' winh yuninal winh chi'."
        }
    ]
}