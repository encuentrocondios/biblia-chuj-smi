{
    "chapter": "17",
    "verses": [
        {
            "number": "1",
            "text": "Ixlajwi chi', ix yalan winhaj Ahitofel t'a winhaj Absalón chi': --Comonoc syal a k'ol tzin siq'uel 12 miloc eb' soldado, tzin b'at t'a spatic winhaj David t'a jun ak'val tik,"
        },
        {
            "number": "2",
            "text": "yacb'an malaj yip winh yuj k'unb'elal, ol in k'ochoc. Ol in xib'tej masanil eb' ajun yet' winh, masanil eb' ol el lemnaj t'a stz'ey winh. Malaj junok mach ol in milchamoc, anhej winh rey chi'."
        },
        {
            "number": "3",
            "text": "Icha chi' ol aj yoch eb' anima smasanil ed'oc, yujto junnhej mach yowalil smiljichamoc, haxo masanil eb' anima chi', ol och eb' t'a junk'olal ed'oc, xchi winhaj Ahitofel chi'."
        },
        {
            "number": "4",
            "text": "Ix scha sk'ol jun pensar chi' winhaj Absalón chi' yet' masanil eb' yichamtac vinaquil chonhab'."
        },
        {
            "number": "5",
            "text": "Ix yalan winhaj Absalón chi' to tz'avtaj winhaj Husai arquita, yic syal winh tas sna' winh t'a yib'anh jun tik."
        },
        {
            "number": "6",
            "text": "Axo ix k'och winhaj Husai chi', ix yalan winhaj Absalón chi' tas ix aj snaan winhaj Ahitofel chi'. Ix sk'anb'an winh t'a winh: --¿Vach' am sco k'ulej icha syal winh tik, mato maay? ¿Tas tz'aj a naani? xchi winh t'a winh."
        },
        {
            "number": "7",
            "text": "Ix tak'vi winhaj Husai chi': --Ha tas ix sna' winhaj Ahitofel t'a junel tik, manh wach'oclaj."
        },
        {
            "number": "8",
            "text": "Ha ach tik ojtac val to ha' winh a mam te jelan winh t'a oval yet' masanil eb' winh ajun yet' winh. Ha ticnaic te ay am cot yoval winh yet' eb' winh, icha junok nok' nun oso tz'ik'jiek' yune', icha chi' yaj eb' winh. Anhejtona' pax winh a mam chi' te k'aynac winh yak'an oval, manhoclaj t'a skal eb' anima chi' ayek' winh t'a jun ak'val tik."
        },
        {
            "number": "9",
            "text": "Ha ticnaic, b'aj am sk'ub'ejel sb'a winh t'a junok nhaq'ueen, ma t'a junocxo b'aj t'a chi'. Anhejtona', tato t'a jun b'ab'el oval tik scham jayvanhoc eb' a soldado, axom val yel specal chi' to toxo ix ak'ji ganar eb' a soldado."
        },
        {
            "number": "10",
            "text": "Yuj chi' wach'chom ay eb' winh max xivtaxon icha nok' nivac choj, palta yowalil schab'axq'ue sk'ol eb' winh t'a icha chi', yujto masanil eb' quetchonhab' ojtannac to te jelan winh a mam chi' t'a oval yet' eb' yet'nac winh chi'."
        },
        {
            "number": "11",
            "text": "Ha jun tas swal t'ayach ticnaic to sb'at co molb'ejcot masanil eb' quetisraelal yic tz'och eb' ed'oc, scot t'a Dan masanto t'a Beerseba. Ha eb' chi' manhxo b'ischajb'enoc eb' icha yarenail sti' ha' mar, a achxo tza cuchb'ej eb' t'a oval."
        },
        {
            "number": "12",
            "text": "Slajvi chi', tzonh b'at cak' oval yet' winh a mam yalnhej b'ajtil ayeq'ui, tzonh em t'a yib'anh winh icha yem yal ak'val t'a yib'anh masanil anh ank'ultak. Manhxa junok eb' ayek' yet' winh chi' scani."
        },
        {
            "number": "13",
            "text": "Wach'chom sk'ub'ejel sb'a eb' t'a junok chonhab' yalani, palta co masanil a onh israel onh tik squik' co lasu sco nherancot jun chonhab' chi' yet' jantac q'uen q'ueen ayoch t'ay, squecancanb'at juynaj t'a yoltac ch'olan, manhxa junok q'uen q'ueen skan ta', xchi winhaj Husai chi'."
        },
        {
            "number": "14",
            "text": "Ix scha sk'ol winhaj Absalón yet' masanil eb' ichamtac vinac tas ix yal winhaj Husai chi' t'a yichanh tas ix yal winhaj Ahitofel chi', wach'chom wach' ix sna' winh chi'. Ix scha sk'ol jun tik eb' yujto a Jehová ix ak'an sna eb' yic max elk'och tas ix sna winhaj Ahitofel chi'. Icha chi' ix aji yic scot t'a yib'anh winhaj Absalón chi'."
        },
        {
            "number": "15",
            "text": "Ixlajwi chi', ix b'at yalan winhaj Husai chi' t'a winhaj sacerdote Sadoc yet' t'a winhaj Abiatar tas ix yal winhaj Ahitofel t'a winhaj Absalón chi' yet' t'a eb' ichamtac vinac. Ix yalanpax winh tas ix aj yalani, yic b'at yal eb' yab' winhaj rey David t'a elanhchamel to max canlaj eb' t'a lum tzinan lu'um chi' palta to tzek'kan eb' t'a junxo sk'axepal ha' Jordán yic wach' max miljicham eb'."
        },
        {
            "number": "16",
            "text": "Axo pax winhaj Jonatán yet' winhaj Ahimaas ato b'aj sq'ueul sjaj ha' Rogel t'a stitaquel chonhab', ata' ayek' eb' winh yic wach' malaj mach tz'ilan yek' eb' winh t'a yol chonhab' chi'. Axo jun ix checab', ix b'at alan t'a eb' winh t'a elk'altac tas yaji. Ixnhej val yab' eb' winh, ix b'at eb' winh yal t'a winhaj rey David chi'."
        },
        {
            "number": "17",
            "text": "Palta ay jun winh quelem unin ix ilan eb' winh, haxo winh ix b'at alan t'a winhaj Absalón chi', palta ix snael eb' winh schavanhil, yuj chi' ix b'at eb' winh t'a spat jun winh cajan t'a Bahurim, t'a slak'anil chi'. Elanhchamel ix sk'ub'ejel sb'a eb' winh t'a yol jun olan ay t'a yamaq'uil jun pat chi'."
        },
        {
            "number": "18",
            "text": "Ha ix yetb'eyum winh aj pat chi', ix slich'b'at jun k'apac ix t'a yib'anh jun olan chi', ix secanem ixim trigo ix t'a yib'anh yic max checlaji."
        },
        {
            "number": "19",
            "text": "Axo ix k'och eb' winh schecab' winhaj Absalón chi', ix sk'anb'an eb' winh t'a ix: --¿B'ajtil ix k'och winhaj Ahimaas yet' winhaj Jonatán t'a tik? xchi eb' winh. Ix tak'vi ix icha tik: --Ato val yek'b'at eb' winh tik. Van am val sk'och eb' winh t'a sti' ha ha' chi', xchi ix. Ix comon b'at tzak'an eb' winh t'a spatic eb' winh chavanh chi' yalani, palta maj ilchajlaj eb' winh yuj eb' winh, yuj chi' ix meltzaj eb' winh t'a Jerusalén."
        },
        {
            "number": "20",
            "text": "Ayic toxo ix meltzajxican eb' winh chi', ix q'uexta eb' winh chavanh chi' t'a yol jun olan chi', ix b'at yalan eb' winh t'a winhaj rey David to sk'axpaj winh t'ha ha' Jordán yet' masanil eb' ajun yet' winh chi', yujto toxo ix ak'ji sk'ol winhaj Absalón yuj winhaj Ahitofel yic scot eb' winh yak' oval yet' eb'."
        },
        {
            "number": "21",
            "text": "Ayic ix yab'an jun chi' winhaj rey David chi', ix q'ue vaan winh yet' masanil eb' ajun yet' chi', elanhchamel ix k'axpajek' eb' t'a yol ha' Jordán chi'. Axo ix q'uinhib'i t'a junxo k'u, manhxalaj junok mach ayek' t'a sk'axepal ek'ta ha' chi'."
        },
        {
            "number": "22",
            "text": "Ayic ix yilan winhaj Ahitofel chi' to maj ochlaj yopisio tas ix yal winh, ix yak'anoch stz'um schej winh, ix pax winh t'a spat t'a schonhab' b'aj aljinac. Masanil tastac ay t'a winh, ix sb'ocan yumal winh. Ixlajwi chi' ix sd'unhb'anq'ue sb'a winh, ix cham winh. Icha chi' ix aj scham winhaj Ahitofel chi', ix mucchaj winh b'aj mucan smam."
        },
        {
            "number": "23",
            "text": "Ix k'och winhaj rey David chi' t'a Mahanaim, haxo winhaj Absalón ix b'at winh t'a spatic winh, ix k'axpajpax winh t'ha ha' Jordán yet' masanil eb' soldado israel."
        },
        {
            "number": "24",
            "text": "Ix yak'och winhaj Amasa winhaj Absalón chi' yajaloc eb' soldado sq'uexuloc winhaj Joab. Ha winhaj Amasa chi' yuninal winh jun winh ismaelita scuchan Itra, yik'lajnac sb'a winh yet' jun ix scuchan Abigail yune' ix Nahas snulej ix Sarvia, snun winhaj Joab."
        },
        {
            "number": "25",
            "text": "Ix sb'oq'ue scampamento winhaj Absalón chi' yet' eb' soldado t'a yol yic Galaad."
        },
        {
            "number": "26",
            "text": "Ayic ix k'och winhaj David chi' t'a Mahanaim, ix javi jayvanh eb' winh vinac t'a winh, aton winhaj Sobi yune' ix Nahas aj Rabá t'a yol yic Amón, winhaj Maquir yuninal winhaj Amiel aj Lo-debar yet' winhaj Barzilai aj Rogelim t'a yol yic Galaad."
        },
        {
            "number": "27",
            "text": "Ha juntzanh eb' winh chi', yet'nac alanh eb' winh yet' palangana, lum chen, ixim trigo, ixim cebada, ixim harina yet' ixim trigo mayb'il, anh avastut, anh lenteja,"
        },
        {
            "number": "28",
            "text": "yet'nacpax nok' yal chab' eb' winh, nok' queso, nok' crema yet' pax nok' calnel. Masanil juntzanh chi' ix yik'b'at eb' winh yab'lej winhaj rey David yet' masanil eb' ajun yet' winh. Yujto spetoj winh yet' masanil eb' anima chi' t'a tzinan lu'um, yuj chi' ix sna eb' winh icha tik: Tecan k'unb'inac yaj eb', tzam tacjilaj sti' eb', tzam ochpaxlaj svejel eb', xchi eb' winh."
        }
    ]
}