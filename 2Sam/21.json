{
    "chapter": "21",
    "verses": [
        {
            "number": "1",
            "text": "A d'a yol stiempoal vinhaj rey David, oxe' ab'il ix yak' jun vejel. Ix sk'anb'an vinhaj David chi' d'a Jehová tas yuj icha chi' tzuji. Ix yalan Jehová chi' icha tic: Van eyab'an syail yuj jun vejel tic, yuj smul vinhaj Saúl yed' yinhtilal, yujto smilnaccham eb' gabaonita vinh, xchi."
        },
        {
            "number": "2",
            "text": "Yuj chi' ix yavtej eb' gabaonita chi' vinh rey chi' yic slolon vinh yed' eb'. (A eb' gabaonita chi', manh israeloc eb', amorreo eb', aycan eb' d'a scal eb' israel chi', yujto ix yak' sti' eb' israel chi' to max satel eb' gabaonita chi' eb'. Palta axo vinhaj Saúl, ix yak'lej vinh satanel eb' yuj svach'iloc eb' israel yed' eb' aj Judá yalani.)"
        },
        {
            "number": "3",
            "text": "Ix yalan vinhaj rey David chi' d'a eb': --¿Tas vach' tzin k'ulej eyed'oc? ¿Tas spac svak' d'ayex yuj b'aj ix ex ixtaxi, yic vach' syak' svach'k'olal Jehová d'a quib'anh a onh schonhab' onh tic? xchi vinh."
        },
        {
            "number": "4",
            "text": "Ix tak'vi eb' gabaonita chi' icha tic: --A coval yed' vinhaj Saúl yed' yinhtilal, malaj sb'onab'il, max b'olaj yed' q'uen tumin, malaj calan quic co milancham junoc ex, xchi eb'. Ix yalanxi vinhaj rey David chi' d'a eb': --Alec d'ayin an, tas tze nib'ej svak' d'ayex, xchi vinh."
        },
        {
            "number": "5",
            "text": "Ix tak'vi eb' icha tic: --Co gana tzak'och ucvanhoc yinhtilal vinhaj Saúl d'a yol co k'ab', yujto snib'ejnac vinh onh sateli yic vach' max onh can d'a e cal a ex israel ex tic."
        },
        {
            "number": "6",
            "text": "A eb' ucvanh chi' ol co milcham eb', ol cak'anq'ue locan eb' d'a yichanh Jehová d'a Gabaa d'a schonhab' vinhaj Saúl chi', aton vinh sik'nacoch Jehová reyal, xchi eb'. Ix stak'vej vinhaj rey David chi' yak'an d'a eb'."
        },
        {
            "number": "7",
            "text": "Maj ak'jilaj vinhaj Mefi-boset d'a yol sk'ab' eb', aton vinh yuninal vinhaj Jonatán yixchiquin vinhaj Saúl, yujto yak'nac sti' vinhaj David d'a vinhaj Jonatán chi' d'a yichanh Jehová to manh ol miljoccham yinhtilal vinh."
        },
        {
            "number": "8",
            "text": "Ix schecan vinh rey chi' yamchaj vinhaj Armoni yed' junxo vinh scuchan Mefi-boset, aton eb' vinh yuninal vinhaj Saúl yed' ix Rizpa yisil vinhaj Aja. Ix schecan vinh yamchajpax ovanh eb' vinh yune' ix yisil vinhaj Saúl chi' scuchan Merab, aton eb' vinh yune' ix yed' vinhaj Adriel, yuninal vinhaj Barzilai aj Mehola."
        },
        {
            "number": "9",
            "text": "Ix ak'jioch eb' vinh ucvanh chi' d'a yol sk'ab' eb' aj Gabaón chi'. Ix ak'jiq'ue locan eb' vinh d'a yichanh Jehová d'a jolom vitz. Icha chi' ix aj scham eb' vinh ucvanh chi' d'a stiempoal yel yich sjochchaj ixim cebada."
        },
        {
            "number": "10",
            "text": "Axo ix Rizpa chi' ix lich'anem jun icha nok' lopil d'a sjolom jun q'uen q'ueen, ix can ix stanhvej snivanil eb' vinh chamnac chi'. Ix cannhej ix ta' yic ix el yich sjochchaj ixim cebada, masanto ix javi nhab'il q'uinal. Max scha emlaj nok' ostoc ix d'a snivanil eb' vinh chi' d'a k'ualil, max schapaxk'ochlaj nok' chium nok' ix d'ak'valil."
        },
        {
            "number": "11",
            "text": "Ayic ix yab'an vinhaj rey David tastac sk'ulej ix Rizpa chi',"
        },
        {
            "number": "12",
            "text": "ix schecan vinh b'at ik'joccot sb'aquil vinhaj Saúl yed' yic vinh yuninal, aton vinhaj Jonatán, d'a chonhab' Jabes d'a yol yic Galaad. Yujto a eb' aj Jabes chi' xid' ik'jinaccot d'a slak'anil mercado yic Bet-sán, b'aj locancanq'ue yuj eb' filisteo, ayic smiljicham eb' d'a oval d'a Gilboa."
        },
        {
            "number": "13",
            "text": "Ix schecan vinh rey chi' ik'joccot sb'aquil eb' vinh chi' yed' pax sb'aquil eb' vinh ucvanh ix q'ue locan chi'."
        },
        {
            "number": "14",
            "text": "Ix mucji sb'aquil eb' vinh chi' d'a Zela d'a yol yic Benjamín, aton b'aj mucan vinhaj Cis smam vinhaj Saúl chi'. Ix uji masanil tas icha ix aj yalan vinh rey chi'. Ix lajvi chi', ix yab' Dios tas ix k'anchaj d'ay yuj svach'iloc chonhab'."
        },
        {
            "number": "15",
            "text": "Ix yak'anxi oval eb' filisteo yed' eb' israel, yuj chi' ix b'atxi vinhaj rey David chi' yed' eb' soldado yak' oval yed' eb', palta ix te k'unb'i vinh rey chi'."
        },
        {
            "number": "16",
            "text": "Ay jun vinh scuchan Isbi-benob, yinhtilal eb' chaanh steel, ix snib'ej vinh smilcham vinh rey chi'. A q'uen slanza vinh, ek'to uque' libra yalil q'ueen, axo d'a jun cincho vinh ayoch d'a snanhal locanoch jun q'uen espada ak'to."
        },
        {
            "number": "17",
            "text": "Axo vinhaj Abisai yune' ix Sarvia ix colan vinhaj rey David chi'. Ix smilancham jun vinh filisteo chi' vinh, yuj chi' ix yak' sti' eb' soldado d'a vinhaj David chi' icha tic: Manhxo ol ach co chab'at qued' d'a oval, yic vach' max ach chami, yujto a ach ayachoch yipoc co k'ol a onh israel onh tic, xchi eb'."
        },
        {
            "number": "18",
            "text": "Ix lajvi chi', ix yak'anxi oval eb' israel yed' eb' filisteo d'a Gob. A d'a jun tiempoal chi', a vinhaj Sibecai aj Husa ix milancham vinhaj Saf yinhtilal eb' chaanh steel."
        },
        {
            "number": "19",
            "text": "Anheja' d'a Gob chi' ix ochpax junxo oval yed' eb' filisteo chi'. A vinhaj Elhanán yuninal vinhaj Jaare-oregim aj Belén, ix milancham vinhaj Goliat aj Gat. A ste'al slanza jun vinh chi', lajan spatic icha te te' b'aj tz'och anh ch'al d'a te' jal-lab'."
        },
        {
            "number": "20",
            "text": "Ix ochpax junxo oval d'a Gat. Ay jun vinh te chaanh steel ta', yinhtilal eb' chaanh steel. A jun vinh chi', lajchave' yiximal sk'ab' vinh, lajchave' pax yiximal yoc vinh."
        },
        {
            "number": "21",
            "text": "Ix te b'uchvaj vinh d'a eb' soldado Israel, palta ix miljicham vinh yuj vinhaj Jonatán yuninal vinhaj Simea yuk'tac vinhaj rey David."
        },
        {
            "number": "22",
            "text": "A eb' vinh chanhvanh chi', a vinhaj Refa aj Gat ay yinhtilal eb', palta ix ak'ji ganar eb' vinh yuj vinhaj rey David yed' eb' soldado."
        }
    ]
}