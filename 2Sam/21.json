{
    "chapter": "21",
    "verses": [
        {
            "number": "1",
            "text": "Ha t'a yol stiempoal winhaj rey David, oxe' ab'il ix yak' jun vejel. Ix sk'anb'an winhaj David chi' t'a Jehová tas yuj icha chi' tzuji. Ix yalan Jehová chi' icha tik: Van eyab'an syail yuj jun vejel tik, yuj smul winhaj Saúl yet' yinhtilal, yujto smilnaccham eb' gabaonita winh, xchi."
        },
        {
            "number": "2",
            "text": "Yuj chi' ix yavtej eb' gabaonita chi' winh rey chi' yic slolon winh yet' eb'. (Ha eb' gabaonita chi', manh israeloc eb', amorreo eb', aycan eb' t'a skal eb' israel chi', yujto ix yak' sti' eb' israel chi' to max satel eb' gabaonita chi' eb'. Palta haxo winhaj Saúl, ix yak'lej winh satanel eb' yuj swach'iloc eb' israel yet' eb' aj Judá yalani.)"
        },
        {
            "number": "3",
            "text": "Ix yalan winhaj rey David chi' t'a eb': --¿Tas wach' tzin k'ulej eyed'oc? ¿Tas spak svak' t'ayex yuj b'aj ix ex ixtaxi, yic wach' syak' swach'k'olal Jehová t'a quib'anh a onh schonhab' onh tik? xchi winh."
        },
        {
            "number": "4",
            "text": "Ix tak'vi eb' gabaonita chi' icha tik: --Ha coval yet' winhaj Saúl yet' yinhtilal, malaj sb'onab'il, max b'olaj yet' q'uen tumin, malaj calan quic co milancham junok ex, xchi eb'. Ix yalanxi winhaj rey David chi' t'a eb': --Alec t'ayin an, tas tze nib'ej svak' t'ayex, xchi winh."
        },
        {
            "number": "5",
            "text": "Ix tak'vi eb' icha tik: --Co gana tzak'och ucvanhoc yinhtilal winhaj Saúl t'a yol co k'ab', yujto snib'ejnac winh onh sateli yic wach' max onh kan t'a e cal a ex israel ex tik."
        },
        {
            "number": "6",
            "text": "Ha eb' ucvanh chi' ol co milcham eb', ol cak'anq'ue locan eb' t'a yichanh Jehová t'a Gabaa t'a schonhab' winhaj Saúl chi', aton winh sik'nacoch Jehová reyal, xchi eb'. Ix stak'vej winhaj rey David chi' yak'an t'a eb'."
        },
        {
            "number": "7",
            "text": "Maj ak'jilaj winhaj Mefi-boset t'a yol sk'ab' eb', aton winh yuninal winhaj Jonatán yixchiquin winhaj Saúl, yujto yak'nac sti' winhaj David t'a winhaj Jonatán chi' t'a yichanh Jehová to manh ol miljoccham yinhtilal winh."
        },
        {
            "number": "8",
            "text": "Ix schecan winh rey chi' yamchaj winhaj Armoni yet' junxo winh scuchan Mefi-boset, aton eb' winh yuninal winhaj Saúl yet' ix Rizpa yisil winhaj Aja. Ix schecan winh yamchajpax ovanh eb' winh yune' ix yisil winhaj Saúl chi' scuchan Merab, aton eb' winh yune' ix yet' winhaj Adriel, yuninal winhaj Barzilai aj Mehola."
        },
        {
            "number": "9",
            "text": "Ix ak'jioch eb' winh ucvanh chi' t'a yol sk'ab' eb' aj Gabaón chi'. Ix ak'jiq'ue locan eb' winh t'a yichanh Jehová t'a jolom vitz. Icha chi' ix aj scham eb' winh ucvanh chi' t'a stiempoal yel yich sjochchaj ixim cebada."
        },
        {
            "number": "10",
            "text": "Axo ix Rizpa chi' ix lich'anem jun icha nok' lopil t'a sjolom jun q'uen q'ueen, ix kan ix stanhvej snivanil eb' winh chamnac chi'. Ix cannhej ix ta' yic ix el yich sjochchaj ixim cebada, masanto ix javi nhab'il q'uinal. Max scha emlaj nok' ostoc ix t'a snivanil eb' winh chi' t'a k'ualil, max schapaxk'ochlaj nok' chium nok' ix t'ak'walil."
        },
        {
            "number": "11",
            "text": "Ayic ix yab'an winhaj rey David tastac sk'ulej ix Rizpa chi',"
        },
        {
            "number": "12",
            "text": "ix schecan winh b'at ik'joccot sb'aquil winhaj Saúl yet' yic winh yuninal, aton winhaj Jonatán, t'a chonhab' Jabes t'a yol yic Galaad. Yujto a eb' aj Jabes chi' xid' ik'jinaccot t'a slak'anil mercado yic Bet-sán, b'aj locancanq'ue yuj eb' filisteo, ayic smiljicham eb' t'a oval t'a Gilboa."
        },
        {
            "number": "13",
            "text": "Ix schecan winh rey chi' ik'joccot sb'aquil eb' winh chi' yet' pax sb'aquil eb' winh ucvanh ix q'ue locan chi'."
        },
        {
            "number": "14",
            "text": "Ix mucji sb'aquil eb' winh chi' t'a Zela t'a yol yic Benjamín, aton b'aj mucan winhaj Cis smam winhaj Saúl chi'. Ix uji masanil tas icha ix aj yalan winh rey chi'. Ixlajwi chi', ix yab' Dios tas ix k'anchaj t'ay yuj swach'iloc chonhab'."
        },
        {
            "number": "15",
            "text": "Ix yak'anxi oval eb' filisteo yet' eb' israel, yuj chi' ix b'atxi winhaj rey David chi' yet' eb' soldado yak' oval yet' eb', palta ix te k'unb'i winh rey chi'."
        },
        {
            "number": "16",
            "text": "Ay jun winh scuchan Isbi-benob, yinhtilal eb' chaanh steel, ix snib'ej winh smilcham winh rey chi'. Ha q'uen slanza winh, ek'to uque' libra yalil q'ueen, haxo t'a jun cincho winh ayoch t'a snanhal locanoch jun q'uen espada ak'to."
        },
        {
            "number": "17",
            "text": "Axo winhaj Abisai yune' ix Sarvia ix colan winhaj rey David chi'. Ix smilancham jun winh filisteo chi' winh, yuj chi' ix yak' sti' eb' soldado t'a winhaj David chi' icha tik: Manhxo ol ach co chab'at qued' t'a oval, yic wach' max ach chami, yujto a ach ayachoch yipoc co k'ol a onh israel onh tik, xchi eb'."
        },
        {
            "number": "18",
            "text": "Ixlajwi chi', ix yak'anxi oval eb' israel yet' eb' filisteo t'a Gob. Ha t'a jun pekti’ chi', a winhaj Sibecai aj Husa ix milancham winhaj Saf yinhtilal eb' chaanh steel."
        },
        {
            "number": "19",
            "text": "Anheja' t'a Gob chi' ix ochpax junxo oval yet' eb' filisteo chi'. Ha winhaj Elhanán yuninal winhaj Jaare-oregim aj Belén, ix milancham winhaj Goliat aj Gat. Ha ste'al slanza jun winh chi', lajan spatic icha te te' b'aj tz'och anh ch'al t'a te' jal-lab'."
        },
        {
            "number": "20",
            "text": "Ix ochpax junxo oval t'a Gat. Ay jun winh te chaanh steel ta', yinhtilal eb' chaanh steel. Ha jun winh chi', lajchave' yiximal sk'ab' winh, lajchave' pax yiximal yoc winh."
        },
        {
            "number": "21",
            "text": "Ix te b'uchvaj winh t'a eb' soldado Israel, palta ix miljicham winh yuj winhaj Jonatán yuninal winhaj Simea yuk'tac winhaj rey David."
        },
        {
            "number": "22",
            "text": "Ha eb' winh chanhvanh chi', a winhaj Refa aj Gat ay yinhtilal eb', palta ix ak'ji ganar eb' winh yuj winhaj rey David yet' eb' soldado."
        }
    ]
}