{
    "chapter": "24",
    "verses": [
        {
            "number": "1",
            "text": "Ix cot yoval Jehová t'a chonhab' Israel junelxo, yuj chi' ix yak'och t'a spensar winhaj rey David yic syak' ik'jocchaanh sb'isul eb' soldado yic Israel winh yet' eb' aj Judá."
        },
        {
            "number": "2",
            "text": "Ix yalan winh rey chi' t'a winhaj Joab yajalil eb' soldado ayoch yet'oc: --Ek'anh t'a skal junjun makan eb' quetisraelal, scot t'a Dan masanto t'a chonhab' Beerseba, tzik'anq'ue vaan sb'isul eb' smojxo yoch soldadoal. Icha chi' ol aj vojtacani jantac eb' t'a smasanil, xchi winh t'a winh."
        },
        {
            "number": "3",
            "text": "Ix tak'vi winhaj Joab chi': --Mamin rey, aocab' Jehová co Diosal tz'ak'an q'uib' sb'isul eb' anima, 100 ocab'to tzek' t'a yichanh icha ticnaic, olto ila', palta, ¿tas val yuj a gana tzik'chaanh sb'isul eb' anima tik? xchi winh."
        },
        {
            "number": "4",
            "text": "Palta ix yak'xonhejoch winh rey chi' t'a yib'anh winhaj Joab yet' eb' yajalil eb' soldado to yowalil tz'ik'jiq'ue vaan sb'isul eb' anima chi'. Yuj chi' ix elta eb' t'a yichanh winh rey chi', ix sk'anab'ajan eb' sb'at b'aj ix alchaj chi'."
        },
        {
            "number": "5",
            "text": "Ix k'axpajek' eb' t'ha ha' Jordán, ix sb'oanq'ue scampamento eb' t'a Aroer t'a snanhal jun panhan. Ixlajwi chi', ix b'at eb' t'a Gad yet' t'a Jazer."
        },
        {
            "number": "6",
            "text": "Ix b'at eb' t'a Galaad yet' t'a Cades t'a yol smacb'en eb' hitita. Ix b'atpax eb' t'a Dan, ichato chi' ix meltzaj eb' t'a stitac yic Sidón."
        },
        {
            "number": "7",
            "text": "Ix b'atpax eb' t'a niwan chonhab' Tiro t'a smacb'en eb' heveo yet' pax schonhab' eb' cananeo. Ixlajwi chi' ix b'at eb' t'a chonhab' Beerseba t'a Neguev t'a yol yic Judá."
        },
        {
            "number": "8",
            "text": "B'alunhe' uj yet' 20 k'ualxo ix yak' eb' yek' t'a smasanil, ix lajvi chi' ix meltzajxi eb' t'a Jerusalén."
        },
        {
            "number": "9",
            "text": "Axo winhaj Joab chi' ix ak'an sb'isul eb' anima t'a junjun chonhab' t'a winh rey chi': 500 mil eb' winh aj Judá to stiempo yoch t'a soldadoal yet' 800 mil yic juntzanhxo makan eb' israel."
        },
        {
            "number": "10",
            "text": "Ixlajwi chi' ix snaan sb'a sk'ool winhaj rey David chi'. Ix och winh t'a ilk'olal yuj b'aj ix yik'q'ue vaan sb'isul eb' israel chi', ix yalan winh icha tik: --Mamin Jehová, te niwan in mul ix och t'ayach yuj jun tas ix in k'ulej tik. Ha val ticnaic tzin tevi val t'ayach to tziq'uel jun in mul tik t'a vib'anh. Icha junok anima malaj spensar ix vutej in b'a t'ayach, xchi winh."
        },
        {
            "number": "11",
            "text": "Ayic ix sakb'i t'a junxo k'u, ayic mantzac q'ue vaan winhaj David chi' ix yalan Jehová icha tik t'a winhaj Gad schecab', aton winh ak'um pensar t'a winhaj David chi':"
        },
        {
            "number": "12",
            "text": "--Ixic al t'a winhaj David to a in Jehová in swal icha tik: Oxe' makan yaelal svaltej t'ayach. Ha achxo ol a sik'lej b'aja junok tza nib'ej, xchi Jehová t'a winhaj Gad chi'."
        },
        {
            "number": "13",
            "text": "--Inye, xchi winhaj Gad chi'. Ix ul yalan winh t'a winhaj rey David chi' icha tik: --¿Tzam yal a k'ol sjavi uqueoc ab'il vejel t'a yol a chonhab' tik? ¿Mato a gana oxeoc ujal tzex ak'ji ganar yuj eb' ajk'ool? ¿Ma a gana oxeoc k'ual ilya yic scham anima t'a yol a chonhab' tik? Na' val sik'lab'il, ol alani. Slajvi chi' ol b'at valanxi t'a Jehová ix in checancoti, xchi winh t'a winh rey chi'."
        },
        {
            "number": "14",
            "text": "Ix yalan winh rey chi' t'a winh: --Maxtzac nachaj vuj ticnaic tas tz'aj valani. Wach' tzonh kan t'a yol sk'ab' Jehová, yujto niwan tz'ok' sk'ol t'ayonh, mocab' t'a yol sk'ab' eb' anima tzonh cani, xchi winh."
        },
        {
            "number": "15",
            "text": "Yuj chi', ha t'a jun q'uinhib'alil chi', ix yak'cot jun niwan ilya Jehová t'a skal eb' israel, masanto ix tz'acvi sk'ual ix alchajcan chi'. Yuj chi' 70 mil anima ix cham t'a yol smacb'en eb' chi', ix cotnhej t'a Dan masanto t'a Beerseba."
        },
        {
            "number": "16",
            "text": "Ayic ix yak'anb'at sk'ab' jun ángel t'a yib'anh Jerusalén yic syak' lajvoc eb' anima yalani, ix kus sk'ol Jehová yuj tas ix uji chi', yuj chi' ix yal t'a jun ángel chi': k'ocb'ilxo chi', ochocab' vaan, xchi. Ha t'a stek'lab' trigo winhaj Arauna aj Jebús, ata' ayek' jun ángel chi' ayic ix alji chi' t'ay."
        },
        {
            "number": "17",
            "text": "Ayic ix yilan jun ángel chi' winhaj David, ix yalan winh t'a Jehová: --Ha in ton ay in mul, malaj smul juntzanh anima tik. Tzin k'an t'ayach to ha t'a vib'anh yet' t'a yib'anh winhtilal tz'och jun niwan yaelal tik, xchi winh."
        },
        {
            "number": "18",
            "text": "Ha t'a jun k'u chi', ix javi winhaj Gad yal t'a winhaj David chi' icha tik: --Q'ueanh t'a stek'lab' trigo winhaj Arauna aj Jebús, tza b'oan junok altar t'a Jehová, xchi winh."
        },
        {
            "number": "19",
            "text": "Ix b'at winhaj David chi' icha ix aj yalan winhaj Gad yuj Jehová."
        },
        {
            "number": "20",
            "text": "Ix yilancot winhaj Arauna to van sk'och winh rey yet' eb' yetyajalil b'aj ayeq'ui, ix cot winh scha winh rey chi', ix em nhojan winh t'a sat lu'um t'a yichanh winh."
        },
        {
            "number": "21",
            "text": "Ix yalan winh: --Mamin rey, ¿tas val yuj tzach javi t'ayin? xchi winh. Ix tak'vi winhaj David chi': --Ha yuj in manan jab'oc lugar t'a a tek'lab' trigo tik, ol in b'oanq'ue junok yaltar Jehová t'ay, yic wach' ol vanaj scham anima t'a yol chonhab' tik, xchi winh."
        },
        {
            "number": "22",
            "text": "Ix tak'vi winhaj Arauna chi': --Ujocab' mamin, b'o'ocab'i, tzak'an silab' t'a Jehová icha val snib'ej a k'ool. Ay nok' vacax syal ak'an silab'il t'a tik. Ay te' mak'lab' trigo yet' te' yugo syal yoch k'atzitzal."
        },
        {
            "number": "23",
            "text": "Ha in tik svak' masanil juntzanh tik t'ayach, xchi winh. Ix yalanxi winh: --Tzoc valel t'a sk'ol Jehová to scha yab' tas ol a k'an t'ay, xchi winh."
        },
        {
            "number": "24",
            "text": "Ix yalan winh rey chi' t'a winhaj Arauna chi' icha tik: --Maay, ol in man masanil juntzanh chi' t'ayach, yujto max yal-laj vak'an t'a Jehová co Diosal tastac to tonhej tza siej t'ayin, xchi winh. Yuj chi' ix sman jun lugar chi' winhaj David chi' yet' nok' vacax t'a 50 siclo q'uen plata."
        },
        {
            "number": "25",
            "text": "Ix sb'oanq'ue jun altar winh t'a Jehová, ix yak'an silab' winh snhusji yet' pax silab' yic junk'olal t'ay. Ichato chi' ix schaan yab' Jehová tas ix sk'an winhaj David chi' yuj chamel van yoch t'a yoltac schonhab' eb' israel. Yuj chi' ix vanaj jun ilya chi'."
        }
    ]
}