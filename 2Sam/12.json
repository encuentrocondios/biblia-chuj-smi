{
    "chapter": "12",
    "verses": [
        {
            "number": "1",
            "text": "Axo Jehová ix checancot winhaj Natán t'a winhaj Dawid chi'. Ayic ix k'och winh t'a yichanh winh, ix yalan jun ab'ix tik winh t'a winh: --Ha t'a jun chonhab', ay chawanh heb' winh winak: Ay jun winh te b'eyum, ay pax junxo winh te meb'a'."
        },
        {
            "number": "2",
            "text": "Ha winh b'eyum chi', te ay nok' scalnel winh yet' nok' swacax."
        },
        {
            "number": "3",
            "text": "Axo pax winh meb'a' chi' jun, junnhej pitanh tzun scalnel winh manb'il yuj. A' winh ix q'uib'tzitan nok'. Ha t'a yol spat winh ix q'uib' nok' yet' heb' yuninal. Ha tas swa winh, tas yuk' winh, a chi' swa nok', syuk' nok'. Schelway nok' winh, te xajan nok' yuj winh. Ichato yisil nok' winh."
        },
        {
            "number": "4",
            "text": "Ay jun k'u, ay jun winh tonhej sb'eyeq'ui, ix ek' winh yak' spaxyal winh b'eyum chi'. Ha winh b'eyum chi', maj syamlaj junok nok' scalnel winh, ma junok nok' swacax winh yic syak'an schi winh paxyalwum chi', te ya yel nok' yuj winh. Axo jun pitanh nok' yic winh meb'a' chi' ix b'at yak' ik'joccot winh. Ha nok' ix yak' winh schi jun winh paxyalwum chi', xchi winhaj Natán chi' t'a winhaj rey Dawid chi'."
        },
        {
            "number": "5",
            "text": "Ix cot wal yowal winhaj rey Dawid chi', ix yalan winh t'a winhaj Natán chi': --D'a yichanh Jehová Dios swala', a jun winh icha chi' ix sk'ulej, smoj wal scham winh."
        },
        {
            "number": "6",
            "text": "Yowalil syak' chanhwanhoc nok' winh sk'exuloc nok' yune' calnel chi', yujto a jun winh winak chi' malaj wal jab'oc yok'elk'olal winh t'a yetanimail, xchi winh."
        },
        {
            "number": "7",
            "text": "Ix yalan winhaj Natán chi': --Ha jun winh chi', a ach toni. Icha tik yalan Jehová ko Diosal a onh israel onh tik t'ayach: Ha in ix ach in sik'och sreyaloc Israel, ix ach in colanel t'a yol sk'ab' winhaj Saúl."
        },
        {
            "number": "8",
            "text": "Ix wak' spat yet' heb' ix yetb'eyum winh ajalil chi' t'ayach, ix ach wak'anoch sreyaloc chonhab' Israel yet' Judá. Tato jab'nhej juntzanh chi' tzab'i, tzato yal wak'an nanhalocxo t'ayach."
        },
        {
            "number": "9",
            "text": "¿Tas yuj ix a patiquejel in checnab'il, ix a k'ulej tas to max scha in k'ool? Ix a milcham winhaj Urías heteo yet' k'een yespada heb' amonita. Ix ik'ancan ix yetb'eyum winh chi'."
        },
        {
            "number": "10",
            "text": "Yuj chi' aynhej mach ol miljoccham t'a skal inhtilal, yujto ix in a patiquejeli, ix ik'ancan ix yetb'eyum winhaj Urías heteo."
        },
        {
            "number": "11",
            "text": "Ha in Jehová in swala': Ol wak'och yaelal t'a ib'anh. Ha yaelal chi', ha t'a skal heb' uninal ol elta, t'a wal ichanh ol wik'elta heb' ix etb'eyum, ol wak'an heb' ix t'a junok winh uninal, ol way winh yet' heb' ix t'a k'ualil t'a yichanh anima."
        },
        {
            "number": "12",
            "text": "Ha ach tik, elk'altac ix a k'ulej, a inxo tik, t'a wal sakil k'inal t'a k'ualil ol in ch'oxel t'a yichanh chonhab' Israel, xchi Jehová, xchi winhaj Natán chi'."
        },
        {
            "number": "13",
            "text": "Ix schaan smuloc winhaj rey Dawid t'a yichanh winhaj Natán chi', ix yalan winh: --D'a wal yel, ix och in mul t'a Jehová, xchi winh. Ix yalanpax winhaj Natán chi': --Yel ton tzala', palta ix ak'ji lajwoc a mul chi' yuj Jehová, yuj chi' manhxo ol ach chamlaj."
        },
        {
            "number": "14",
            "text": "Palta a yuj tas ix a k'ulej chi', tz'alji chukal lolonel t'a Jehová yuj heb' ajk'ol yajoch t'ay, yuj chi' ol cham jun uninal toto ix alji chi', xchi winhaj Natán chi'."
        },
        {
            "number": "15",
            "text": "Ixlajwi chi' ix pax winhaj Natán chi' t'a spat. Axo Jehová, ix ak'anoch syaelal jun yuninal winhaj Dawid chi' yet' ix yetb'eyumcan winhaj Urías chi'."
        },
        {
            "number": "16",
            "text": "Yuj chi', ix och ijan winh sk'anan t'a Jehová to sb'oxi sk'ol winh unin chi'. Ix och winh t'a tzek'ojk'olal, ix cannhej telan winh t'a sat lu'um t'a junjun ak'wal."
        },
        {
            "number": "17",
            "text": "Ha jantac heb' winh yichamtac winaquil chonhab' smunlaj yet' winh, tz'och ijan heb' winh stewi to sk'e waan winh t'a sat lum chi', palta maxtzac yal-laj sk'ol winh, max b'at walaj winh yet' heb' winh."
        },
        {
            "number": "18",
            "text": "Axo t'a yuquil k'ual syamchaj winh unin chi' yuj ilya chi', ix chami. Ix te xiv heb' winh smunlajum winh rey chi' yalan t'ay, yujto sna heb': Ina ayic pitzanto winh unin chi', maj scha yab' winh tas ix cala', ocxom wal ticnaik. Tato skal t'a winh to toxo ix chami, tas am ol sk'uloc winh, xchi heb' winh."
        },
        {
            "number": "19",
            "text": "Ix yab'an winhaj rey Dawid chi' ayic sajson heb' winh sloloni, ix snaanel winh to toxo ix cham winh unin chi', yuj chi' ix sk'anb'an winh: --¿Tom toxo ix chami? xchi winh. --Toxo ix cham mamin rey, xchi heb' winh."
        },
        {
            "number": "20",
            "text": "Ayic ix yab'an winh icha chi', ix k'e waan winh t'a sat lu'um chi', ix sb'icanel sb'a winh, ix yak'ank'e yanhal xil sjolom winh, ix sk'exanel spichul winh, ix och winh ejmelal t'a yol scajnub' Jehová. Ixlajwi chi', ix b'at sk'anan wa sb'a winh t'a yol spat."
        },
        {
            "number": "21",
            "text": "Ix sk'anb'an heb' winh smunlajwum winh chi' t'ay: --Mamin rey, ¿tas wal yuj icha tik tza k'ulej? Ayic pitzanto jun uninal chi', manh jab'oc syal a k'ol tzach wa'i, tzach ok' yuj. Axo ticnaik toxo ix chami, tzach k'e waan, tzach wa'i, xchi heb' winh t'a winh."
        },
        {
            "number": "22",
            "text": "Ix tak'wi winh t'a heb' winh: --Ayic pitzanto winh unin chi', tzin och t'a tzek'ojk'olal, tzin oq'ui, a in naani talaj tzato ok' sk'ol Jehová t'ayin."
        },
        {
            "number": "23",
            "text": "Axo pax ticnaik, ¿tasto wal yuj tzin och t'a tzek'ojk'olal? ¿Tom olto pitzwoc winh? Manhxa b'ak'uinh ol jax winh t'ayin, anhej to a in ol in b'at b'aj ix k'och winh chi', xchi winh."
        },
        {
            "number": "24",
            "text": "Ixlajwi chi', ix yak'an sniwanil sk'ol ix Betsabé winhaj Dawid chi', ix way winh yet' ix, ix scuchanoch yune' ix. Ix alji junxo yune' ix, Salomón ix yak' ix b'iej. Te xajan ix aj jun unin chi' yuj Jehová."
        },
        {
            "number": "25",
            "text": "Ix schecanb'at winhaj Natán Jehová yal t'a winhaj rey Dawid chi' to xajan jun unin chi' yuj. Yuj chi' Jedidías ix sb'iej jun unin chi' yuj Jehová."
        },
        {
            "number": "26",
            "text": "Yacb'an chi', a winhaj Joab ix ak'an owal yet' heb' amonita t'a Rabá. Ayic wanxo yak'an ganar winh yoch t'a yol jun chonhab' chi',"
        },
        {
            "number": "27",
            "text": "ix yalancot winh t'a winhaj rey Dawid chi' icha tik: Vanxo woch t'a yol chonhab' Rabá. Ha jun cuartel b'aj ay heb' stanhwan ha ha' sk'anchaj t'a chonhab' tik, ayxo och t'a yol in k'ab'."
        },
        {
            "number": "28",
            "text": "Yuj chi', mamin rey, molb'ej masanil heb' soldado aycan ed'oc, tzach cot yet' heb' ak' owal t'a jun chonhab' tik yic tzak'an ganar. Q'uinaloc a in swak' ganar jun chonhab' tik, a in am tzin b'inajcan t'ay, xchicot winhaj Joab chi'."
        },
        {
            "number": "29",
            "text": "Ix smolb'an masanil heb' soldado winh rey chi', ix b'at winh yak' owal t'a chonhab' Rabá chi'. Ix yak'an ganar winh yik'ancani."
        },
        {
            "number": "30",
            "text": "Ix yik'anek' scorona winh sreyal heb' amonita chi' winh. Ix yak'ank'e heb' t'a sjolom winh. Ay jun k'een k'een te caro stojol ayoch t'ay. Ha jun corona chi', te al, ay am oxeoc arroba yalil. Tzijtumto pax tastac te ay stojol ix yik'ek' winhaj Dawid chi' t'a jun chonhab' chi'."
        },
        {
            "number": "31",
            "text": "Axo heb' anima ixto cani, ix ik'jielta heb' yuj winh, ix ak'jioch heb' t'a munlajel ya, icha t'a k'een sierra, k'een piocha yet' pax k'een ch'acab'. Ix ak'jipaxoch heb' t'a mucoj ladrillo t'a horno. Anheja' icha pax chi' ix aj masanil heb' ay t'a juntzanhxo schonhab' heb' amonita yuj winh. Ixlajwi chi', ix meltzaj winh yet' masanil heb' soldado t'a Jerusalén."
        }
    ]
}