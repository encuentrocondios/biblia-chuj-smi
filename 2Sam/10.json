{
    "chapter": "10",
    "verses": [
        {
            "number": "1",
            "text": "Ayic toxo ix ek' jun pekti’, ix cham vinhaj Nahas, sreyal eb' amonita, haxo vinh yuninal vinh scuchan Hanún ix ochcan reyal."
        },
        {
            "number": "2",
            "text": "Ix sna' vinhaj rey David chi' to yowalil sch'ox swach'k'olal vinh t'a vinhaj Hanún chi', yujto sch'oxnac swach'k'olal vinh smam vinh t'a vinh. Yuj chi' ix schecb'at juntzanh schecab' vinh t'a vinhaj Hanún chi' yic syak'an snivanil sk'ool vinh yuj schamel smam chi'. Palta ayic ix k'och eb' checab' t'a schonhab' eb' amonita chi',"
        },
        {
            "number": "3",
            "text": "a eb' vinh yajal yaj t'a chonhab' chi', ix yal eb' vinh t'a vinhaj Hanún chi': Mamin rey, ¿tom tzak'och t'a a k'ool to niwan yelk'och vinh a mam chi' t'a yol sat vinhaj rey David chi', yuj chi' ix scheccot juntzanh vinac tik vinh yic syak' snivanil a k'ool eb'? Maay. Ix checjicot eb' yuj vinh yic tzul yil eb' tas yaj co chonhab' tik, yic tzul satanel eb', xchi eb' t'a vinh."
        },
        {
            "number": "4",
            "text": "Yuj chi', ix schecan vinhaj Hanún chi' yamjoc eb' schecab' vinhaj rey David chi', ix joxjiel xil sti' eb' t'a jun pak'anh spak'ul sti', ix poljiel yoctac sti' spichul eb' masanto ix q'ueul t'a sti' syoop eb', ix lajvi chi' ix schecan pax eb' vinh."
        },
        {
            "number": "5",
            "text": "Ayic ix yab'an vinhaj rey David chi' tas ix aj eb', ix checjib'at schaumal eb' yuj vinh, yujto te q'uixvelal ix utaj eb', ix alji t'a eb' to skan eb' t'a Jericó masanto sq'uib'xi xil sti' eb' chi', ichato chi' syal smeltzaj pax ta eb'."
        },
        {
            "number": "6",
            "text": "Axo eb' amonita chi', ix nachajel yuj eb' to chuk ix kan eb' t'a vinhaj rey David chi', yuj chi' 20 mil eb' soldado yic Siria t'a yol yic Bet-rehob yet' t'a yol yic Soba ix stup eb'. Ix cotpax mil eb' soldado vinh sreyal Maaca yet' 12 mil eb' soldado aj Is-tob."
        },
        {
            "number": "7",
            "text": "Axo ix yab'an jun chi' vinhaj rey David chi', ix schecanb'at vinhaj Joab vinh yet' eb' soldado chi'."
        },
        {
            "number": "8",
            "text": "Ix elta eb' amonita chi' t'a sti' schonhab', ix sb'oanoch sb'a eb' t'a oval ta', haxo eb' soldado ix tupji yic scot yak' oval chi', najat ix sb'opaxem sb'a eb' t'a stiel chonhab' chi'."
        },
        {
            "number": "9",
            "text": "Ayic ix yilan vinhaj Joab chi' to ay jun makan eb' soldado t'a yichanh vinh, ay pax junxo makan eb' t'a spatic vinh, ix sik'anel eb' soldado vinh, aton eb' te jelan t'a oval, yic syak'an oval eb' yet' eb' sirio chi'."
        },
        {
            "number": "10",
            "text": "Axo juntzanhxo eb' soldado, ix yak'och vinh t'a yol sk'ab' vinhaj Abisai vinh yuk'tac vinh, yic sb'at eb' yak' oval yet' eb' amonita chi'."
        },
        {
            "number": "11",
            "text": "Ix yalan vinhaj Joab chi' t'a vinh yuk'tac chi' icha tik: Tato a eb' sirio chi' van in yak'an ganar, tzach cot in a colo'. Tato a eb' amonita chi' van ach yak'an ganar jun, a inxo ol in b'at ach in colo'."
        },
        {
            "number": "12",
            "text": "Cak' quip, co tek'b'ej co b'a yuj co colan co chonhab' a onh schonhab' onh co Diosal tik. Elocab'k'och tas wach' snib'ej Jehová, xchi vinhaj Joab chi'."
        },
        {
            "number": "13",
            "text": "Ixlajwi chi', ix b'at vinhaj Joab chi' yet' eb' soldado yak' oval yet' eb' sirio chi', haxo ix aji, ix el lemnaj eb' t'a yichanh vinh."
        },
        {
            "number": "14",
            "text": "Ayic ix yilan eb' amonita to toxo ix el lemnaj eb' sirio chi', ix elpax lemnaj eb' t'a yichanh vinhaj Abisai, ix och eb' scol sb'ha t'a yol schonhab' chi'. Yuj chi' ix och vaan vinhaj Joab chi' yak'an oval yet' eb' amonita chi', ix meltzajcot vinh t'a Jerusalén."
        },
        {
            "number": "15",
            "text": "Ayic ix yilan eb' sirio chi' to ix ak'ji ganar eb' yuj eb' israel, ix smolb'anxi sb'a eb'."
        },
        {
            "number": "16",
            "text": "Ix avtajcot eb' sirio chi' yuj vinhaj rey Hadad-ezer, aton eb' ay t'a junxo sk'axepalek' ha' Éufrates, ix k'och eb' t'a chonhab' Helam. Ha vinhaj Sobac b'ab'el t'a yichanh eb', aton vinh yajal t'a eb' soldado yic vinhaj rey Hadad-ezer chi'."
        },
        {
            "number": "17",
            "text": "Palta ix alchajpax juntzanh tik t'a vinhaj rey David, yuj chi' ix smolb'ej masanil eb' soldado yic Israel vinh, ix ek' eb' t'a sk'axepal ha' Jordán, ix k'och eb' t'a Helam. Ata' ix stek'b'ej sb'a eb' sirio chi' yak'an oval yet' eb' israel chi'."
        },
        {
            "number": "18",
            "text": "Axo ix aji, ix el lemnaj eb' sirio chi' t'a yichanh vinhaj rey David chi' yet' eb' israel. 40 mil soldado ayq'ue t'a yib'anh chej yet' pax 700 eb' ayoch t'a yol carruaje ix smilcham eb' soldado yic Israel chi'. Ix champax vinhaj Sobac yajalil eb' soldado sirio yuj eb'."
        },
        {
            "number": "19",
            "text": "Ayic ix yilan masanil eb' rey ayoch yet' vinhaj rey Hadad-ezer chi' to toxo ix ak'ji ganar eb' yuj eb' israel chi', ix yak'anoch sb'a eb' t'a junk'olal yet' eb' israel chi', yuj chi' ix canxonhej eb' t'a yalanh smandar vinhaj rey David chi'. Atax ta' ix xivcanq'ue eb' sirio chi', majxo yak'xiochlaj sb'a eb' skolwaj yet' eb' amonita chi'."
        }
    ]
}