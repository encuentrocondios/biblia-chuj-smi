{
    "chapter": "10",
    "verses": [
        {
            "number": "1",
            "text": "Ayic toxo ix ek' jun pekti’, ix cham winhaj Nahas, sreyal eb' amonita, haxo winh yuninal winh scuchan Hanún ix ochcan reyal."
        },
        {
            "number": "2",
            "text": "Ix sna' winhaj rey David chi' to yowalil sch'ox swach'k'olal winh t'a winhaj Hanún chi', yujto sch'oxnac swach'k'olal winh smam winh t'a winh. Yuj chi' ix schecb'at juntzanh schecab' winh t'a winhaj Hanún chi' yic syak'an snivanil sk'ool winh yuj schamel smam chi'. Palta ayic ix k'och eb' checab' t'a schonhab' eb' amonita chi',"
        },
        {
            "number": "3",
            "text": "a eb' winh yajal yaj t'a chonhab' chi', ix yal eb' winh t'a winhaj Hanún chi': Mamin rey, ¿tom tzak'och t'a a k'ool to niwan yelk'och winh a mam chi' t'a yol sat winhaj rey David chi', yuj chi' ix scheccot juntzanh vinac tik winh yic syak' snivanil a k'ool eb'? Maay. Ix checjicot eb' yuj winh yic tzul yil eb' tas yaj co chonhab' tik, yic tzul satanel eb', xchi eb' t'a winh."
        },
        {
            "number": "4",
            "text": "Yuj chi', ix schecan winhaj Hanún chi' yamjoc eb' schecab' winhaj rey David chi', ix joxjiel xil sti' eb' t'a jun pak'anh spak'ul sti', ix poljiel yoctac sti' spichul eb' masanto ix q'ueul t'a sti' syoop eb', ix lajvi chi' ix schecan pax eb' winh."
        },
        {
            "number": "5",
            "text": "Ayic ix yab'an winhaj rey David chi' tas ix aj eb', ix checjib'at schaumal eb' yuj winh, yujto te q'uixvelal ix utaj eb', ix alji t'a eb' to skan eb' t'a Jericó masanto sq'uib'xi xil sti' eb' chi', ichato chi' syal smeltzaj pax ta eb'."
        },
        {
            "number": "6",
            "text": "Axo eb' amonita chi', ix nachajel yuj eb' to chuk ix kan eb' t'a winhaj rey David chi', yuj chi' 20 mil eb' soldado yic Siria t'a yol yic Bet-rehob yet' t'a yol yic Soba ix stup eb'. Ix cotpax mil eb' soldado winh sreyal Maaca yet' 12 mil eb' soldado aj Is-tob."
        },
        {
            "number": "7",
            "text": "Axo ix yab'an jun chi' winhaj rey David chi', ix schecanb'at winhaj Joab winh yet' eb' soldado chi'."
        },
        {
            "number": "8",
            "text": "Ix elta eb' amonita chi' t'a sti' schonhab', ix sb'oanoch sb'a eb' t'a oval ta', haxo eb' soldado ix tupji yic scot yak' oval chi', najat ix sb'opaxem sb'a eb' t'a stiel chonhab' chi'."
        },
        {
            "number": "9",
            "text": "Ayic ix yilan winhaj Joab chi' to ay jun makan eb' soldado t'a yichanh winh, ay pax junxo makan eb' t'a spatic winh, ix sik'anel eb' soldado winh, aton eb' te jelan t'a oval, yic syak'an oval eb' yet' eb' sirio chi'."
        },
        {
            "number": "10",
            "text": "Axo juntzanhxo eb' soldado, ix yak'och winh t'a yol sk'ab' winhaj Abisai winh yuk'tac winh, yic sb'at eb' yak' oval yet' eb' amonita chi'."
        },
        {
            "number": "11",
            "text": "Ix yalan winhaj Joab chi' t'a winh yuk'tac chi' icha tik: Tato a eb' sirio chi' van in yak'an ganar, tzach cot in a colo'. Tato a eb' amonita chi' van ach yak'an ganar jun, a inxo ol in b'at ach in colo'."
        },
        {
            "number": "12",
            "text": "Cak' quip, co tek'b'ej co b'a yuj co colan co chonhab' a onh schonhab' onh co Diosal tik. Elocab'k'och tas wach' snib'ej Jehová, xchi winhaj Joab chi'."
        },
        {
            "number": "13",
            "text": "Ixlajwi chi', ix b'at winhaj Joab chi' yet' eb' soldado yak' oval yet' eb' sirio chi', haxo ix aji, ix el lemnaj eb' t'a yichanh winh."
        },
        {
            "number": "14",
            "text": "Ayic ix yilan eb' amonita to toxo ix el lemnaj eb' sirio chi', ix elpax lemnaj eb' t'a yichanh winhaj Abisai, ix och eb' scol sb'ha t'a yol schonhab' chi'. Yuj chi' ix och vaan winhaj Joab chi' yak'an oval yet' eb' amonita chi', ix meltzajcot winh t'a Jerusalén."
        },
        {
            "number": "15",
            "text": "Ayic ix yilan eb' sirio chi' to ix ak'ji ganar eb' yuj eb' israel, ix smolb'anxi sb'a eb'."
        },
        {
            "number": "16",
            "text": "Ix avtajcot eb' sirio chi' yuj winhaj rey Hadad-ezer, aton eb' ay t'a junxo sk'axepalek' ha' Éufrates, ix k'och eb' t'a chonhab' Helam. Ha winhaj Sobac b'ab'el t'a yichanh eb', aton winh yajal t'a eb' soldado yic winhaj rey Hadad-ezer chi'."
        },
        {
            "number": "17",
            "text": "Palta ix alchajpax juntzanh tik t'a winhaj rey David, yuj chi' ix smolb'ej masanil eb' soldado yic Israel winh, ix ek' eb' t'a sk'axepal ha' Jordán, ix k'och eb' t'a Helam. Ata' ix stek'b'ej sb'a eb' sirio chi' yak'an oval yet' eb' israel chi'."
        },
        {
            "number": "18",
            "text": "Axo ix aji, ix el lemnaj eb' sirio chi' t'a yichanh winhaj rey David chi' yet' eb' israel. 40 mil soldado ayq'ue t'a yib'anh chej yet' pax 700 eb' ayoch t'a yol carruaje ix smilcham eb' soldado yic Israel chi'. Ix champax winhaj Sobac yajalil eb' soldado sirio yuj eb'."
        },
        {
            "number": "19",
            "text": "Ayic ix yilan masanil eb' rey ayoch yet' winhaj rey Hadad-ezer chi' to toxo ix ak'ji ganar eb' yuj eb' israel chi', ix yak'anoch sb'a eb' t'a junk'olal yet' eb' israel chi', yuj chi' ix canxonhej eb' t'a yalanh smandar winhaj rey David chi'. Atax ta' ix xivcanq'ue eb' sirio chi', majxo yak'xiochlaj sb'a eb' skolwaj yet' eb' amonita chi'."
        }
    ]
}