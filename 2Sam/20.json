{
    "chapter": "20",
    "verses": [
        {
            "number": "1",
            "text": "Ay jun vinh vinac yelxo te chuc spensar d'a scal eb' yinhtilal Benjamín scuchan Seba yuninal vinhaj Bicri. Ix spu nok' sch'aac vinh, ix q'ue somnaj eb' anima chi' yuj vinh, ix yalan vinh icha tic: A onh tic malaj calan quic d'a vinhaj David yuninal vinhaj Isaí tic. Conh paxec d'a co pat co masanil a onh israel onh tic, xchi vinh d'a eb'."
        },
        {
            "number": "2",
            "text": "Yuj chi', masanil eb' israel chi' ix actancan vinhaj rey David chi', axo yed' vinhaj Seba chi' ix b'at eb'. Axo eb' soldado d'a yinhtilal Judá, ix cannhej eb' yed' vinh rey chi', ix cot eb' yed' vinh d'a sti' a' Jordán masanto d'a Jerusalén."
        },
        {
            "number": "3",
            "text": "Ayic ix jax vinhaj rey David chi' d'a spalacio d'a Jerusalén, ix yik'anelta lajunhvanh eb' ix schab'il yetb'eyum vinh, aton eb' ix aycan stanhvej spat vinh chi', ch'oc junxo pat b'aj ix tanhvaj eb' ix. Toxonhej ix ak'ji tas sva eb' ix, palta majxo vaylaj vinh yed' eb' ix. Ata' ix cannhej eb' ix masanto ix cham eb' ix, icha eb' ix chamnacxo yetb'eyum ix ajcan eb' ix."
        },
        {
            "number": "4",
            "text": "Ix lajvi chi', ix yalan vinh rey chi' d'a vinhaj Amasa: --B'at molb'ejcot masanil eb' vinh vinac yic Judá, axo chab'ej tzach javi yed' eb' vinh d'a tic, xchi vinh."
        },
        {
            "number": "5",
            "text": "Ix b'at vinhaj Amasa chi' smolb'ej eb' vinh, palta ix ek' tiempo, maj jalaj vinh icha val sk'ual yaj yalancan eb' vinh chi'."
        },
        {
            "number": "6",
            "text": "Yuj chi' ix yalan vinhaj rey David chi' d'a vinhaj Abisai: --Tecan to ek'b'al ol onh yixtej vinhaj Seba tic d'a yichanh icha ix sk'ulej vinhaj Absalón. Yuj chi' cuchb'ej masanil eb' soldado, tzach b'at d'a spatic vinh, axo talaj tz'aji tz'och vinh scol sb'a d'a junoc chonhab' ayoch smuroal, tz'el vinh d'ayonh, xchi vinh."
        },
        {
            "number": "7",
            "text": "Masanil eb' soldado yic vinhaj Joab yed' eb' cereteo, eb' peleteo yed' juntzanhxo eb' soldado te jelan, ix el eb' d'a Jerusalén, ix b'at eb' yed' vinhaj Abisai chi' d'a spatic vinhaj Seba chi'."
        },
        {
            "number": "8",
            "text": "Ayic ix k'och eb' d'a slak'anil jun nivan tenam ay d'a Gabaón, ata' ix schalaj sb'a vinhaj Amasa chi' yed' eb'. A vinhaj Joab ayoch spichul vinh yic oval, ayoch jun cincho d'a snanhal vinh. A d'a snanhal vinh chi' jachanoch jun q'uen espada ayem d'a yol yatut. Ayic van sk'och vinh yak' stzatzil sk'ol vinhaj Amasa chi', ix q'ueta jasnaj q'uen yespada vinh chi', ix sik'anxiq'ue q'ueen vinh."
        },
        {
            "number": "9",
            "text": "Ix syaman xil sti' vinhaj Amasa chi' vinh yed' svach' k'ab' yic stz'ub'anelta sti' vinh vinh, ix sk'anb'an vinh d'a vinh: --¿Vach' am ix ach ajelk'och vuk'tac? xchi vinhaj Joab chi'."
        },
        {
            "number": "10",
            "text": "A vinhaj Amasa chi' max snalaj vinh yuj q'uen espada ix siq'uixq'ue vinhaj Joab chi'. Axo ix aji, ix stipanoch q'uen vinh d'a sk'ol vinhaj Amasa chi'. Ix elta lanhnaj yol sk'ol vinh smasanil d'a sat luum. Junnhej ix yak' vinhaj Joab chi' d'a vinh, ix cham vinh. Ix lajvi chi', ix b'at vinhaj Joab chi' yed' vinh yuk'tac chi', aton vinhaj Abisai d'a spatic vinhaj Seba chi'."
        },
        {
            "number": "11",
            "text": "Ay jun vinh d'a scal eb' soldado vinhaj Joab chi' ix och linhan d'a stz'ey snivanil vinhaj Amasa chi', ix yalan vinh: --A mach ayoch yed' vinhaj Joab yed' pax vinhaj rey David, ochocab' tzak'an yuj vinhaj Joab chi', xchi vinh."
        },
        {
            "number": "12",
            "text": "Ix can telan snivanil vinhaj Amasa chi' d'a scal schiq'uil d'a yol b'e chi'. Ayic ix yilan jun vinh soldado chi' to ayic van yek'ta eb' soldado d'a stz'ey snivanil vinhaj Amasa chi', tz'och linhan eb' yila', yuj chi' ix snhercanel vinh d'a ti' b'e, ix slich'anb'at jun k'apac vinh d'a yib'anh."
        },
        {
            "number": "13",
            "text": "Ayic toxo ix snhercanel vinh chi', ix ek'b'at eb' soldado smasanil, ix b'at eb' yed' vinhaj Joab say vinhaj Seba chi'."
        },
        {
            "number": "14",
            "text": "A vinhaj Seba chi', ix ek' vinh smolb'ej eb' soldado d'a junjun macanh yinhtilal eb' israel, masanto ix k'och vinh d'a Abel-bet-maaca. Axo masanil eb' yinhtilal Bicri tzak'anxo och eb' yuj vinh, ix och eb' d'a yol chonhab' chi'."
        },
        {
            "number": "15",
            "text": "Ayic ix k'och eb' soldado vinhaj Joab d'a Abel-bet-maaca chi', ix oymaj eb' d'a spatic, ix sb'oanoch lum luum eb' stek'nub'oc d'a spatictac smuroal chonhab' chi', yic syak'an oval eb' d'ay. Ix och ijan eb' smak'anem vecnaj smuroal chi'."
        },
        {
            "number": "16",
            "text": "Ata' ay jun ix ix te ay spensar, ix q'ue ix d'a yib'anh smuroal chonhab' chi', ix yalan ix icha tic: --Ab'ec, ab'ec tas ol vala'. Alec d'a vinhaj Joab chi' to scot vinh d'a tic, yujto tzin nib'ej tzin lolon yed' vinh, xchi ix."
        },
        {
            "number": "17",
            "text": "Ayic ix k'och vinh d'a slak'anil ix, ix sk'anb'an ix icha tic: --¿Tom a ach tic ach Joab? xchi ix d'a vinh. --A in toni, xchi vinh. Ix yalanxi ix d'a vinh: --Ab' tas ol val a in a checab' in tic, xchi ix. --Tic svab'i, xchi vinh."
        },
        {
            "number": "18",
            "text": "Ix syamanoch ix yalan icha tic: --A d'a peca' tz'alji icha tic: A mach snib'ej syojtaquejel junoc tasi, sk'anb'ejocab' d'a chonhab' Abel, xchi. Icha chi' tz'aj sb'o yaj junoc tasi."
        },
        {
            "number": "19",
            "text": "A onh cajan onh d'a jun co chonhab' tic, ichnhej ta' cajeq'ui, k'anab'ajum onh d'a sk'ayb'ub'al Dios. Te nivan pax yelk'och jun co chonhab' tic. Palta a achxo tic tza nib'ej tza sateli. ¿Tas yuj tza nib'ej tza satel tastac to yic Jehová yaji? xchi ix."
        },
        {
            "number": "20",
            "text": "Ix yalan vinhaj Joab chi' icha tic: --Manh ichocta' van in naani yic tzin sataneli."
        },
        {
            "number": "21",
            "text": "Manhoc jun chi' sco saya', palta a jun vinh scuchan Seba yuninal vinhaj Bicri aj tzalquixtac d'a yol yic Efraín sco saya'. A jun vinh chi' ix q'ue vaan vinh ajk'olal d'a vinhaj rey David. Anhej vinh tzeyak' d'a yol co k'ab', tzonh el d'a jun chonhab' tic, xchi vinh. --D'a yib'anh muro tic ol co julem sjolom vinh d'ayach, xchi ix."
        },
        {
            "number": "22",
            "text": "Yuj sjelanil spensar ix chi', ix b'at ix smontej eb' yetchonhab' chi'. Ix lajvi chi', ix stzepanel sjolom vinhaj Seba chi' eb', ix sjulanemta eb' d'a vinhaj Joab chi'. Ix lajvi chi', ix yalan vinh to spuchaj nok' ch'aac yic tz'el eb' d'a jun chonhab' chi', yuj chi' ix paxcan junjun eb' soldado d'a spat, ix meltzajpaxcan vinhaj Joab chi' d'a Jerusalén yic b'at lolon vinh yed' vinh rey chi'."
        },
        {
            "number": "23",
            "text": "Icha chi' ix aj scanxi vinhaj Joab chi' yajalil d'a scal masanil eb' soldado yic Israel, axo pax vinhaj Benaía yuninal vinhaj Joiada, a vinh yajal yaj d'a eb' cereteo yed' d'a eb' peleteo."
        },
        {
            "number": "24",
            "text": "A vinhaj Adoram tz'ilan eb' aynhejcanoch sb'oan munlajel, axo vinhaj Josafat yuninal vinhaj Ahilud tz'ib'um yaj vinh d'a vinh rey chi'."
        },
        {
            "number": "25",
            "text": "A vinhaj Seva stz'ib'an yab'ixal vinh rey chi' d'a stzolal. Axo vinhaj Sadoc yed' vinhaj Abiatar, sacerdote yaj eb' vinh."
        },
        {
            "number": "26",
            "text": "Axo pax vinhaj Ira, aj chonhab' Jair, sacerdote yaj vinh d'a vinhaj rey David chi'."
        }
    ]
}