{
    "chapter": "20",
    "verses": [
        {
            "number": "1",
            "text": "Ay jun winh vinac yelxo te chuk spensar t'a skal eb' yinhtilal Benjamín scuchan Seba yuninal winhaj Bicri. Ix spu nok' sch'aac winh, ix q'ue somnaj eb' anima chi' yuj winh, ix yalan winh icha tik: Ha onh tik malaj calan quic t'a winhaj David yuninal winhaj Isaí tik. Conh paxec t'a co pat co masanil a onh israel onh tik, xchi winh t'a eb'."
        },
        {
            "number": "2",
            "text": "Yuj chi', masanil eb' israel chi' ix actancan winhaj rey David chi', haxo yet' winhaj Seba chi' ix b'at eb'. Axo eb' soldado t'a yinhtilal Judá, ix cannhej eb' yet' winh rey chi', ix cot eb' yet' winh t'a sti' ha' Jordán masanto t'a Jerusalén."
        },
        {
            "number": "3",
            "text": "Ayic ix jax winhaj rey David chi' t'a spalacio t'a Jerusalén, ix yik'anelta lajunhvanh eb' ix schab'il yetb'eyum winh, aton eb' ix aycan stanhvej spat winh chi', ch'oc junxo pat b'aj ix tanhvaj eb' ix. Toxonhej ix ak'ji tas sva eb' ix, palta majxo vaylaj winh yet' eb' ix. Ata' ix cannhej eb' ix masanto ix cham eb' ix, icha eb' ix chamnacxo yetb'eyum ix ajkan eb' ix."
        },
        {
            "number": "4",
            "text": "Ixlajwi chi', ix yalan winh rey chi' t'a winhaj Amasa: --B'at molb'ejcot masanil eb' winh vinac yic Judá, haxo chab'ej tzach javi yet' eb' winh t'a tik, xchi winh."
        },
        {
            "number": "5",
            "text": "Ix b'at winhaj Amasa chi' smolb'ej eb' winh, palta ix ek' tiempo, maj jalaj winh icha val sk'ual yaj yalancan eb' winh chi'."
        },
        {
            "number": "6",
            "text": "Yuj chi' ix yalan winhaj rey David chi' t'a winhaj Abisai: --Tecan to ek'b'al ol onh yixtej winhaj Seba tik t'a yichanh icha ix sk'ulej winhaj Absalón. Yuj chi' cuchb'ej masanil eb' soldado, tzach b'at t'a spatic winh, haxo talaj tz'aji tz'och winh scol sb'ha t'a junok chonhab' ayoch smuroal, tz'el winh t'ayonh, xchi winh."
        },
        {
            "number": "7",
            "text": "Masanil eb' soldado yic winhaj Joab yet' eb' cereteo, eb' peleteo yet' juntzanhxo eb' soldado te jelan, ix el eb' t'a Jerusalén, ix b'at eb' yet' winhaj Abisai chi' t'a spatic winhaj Seba chi'."
        },
        {
            "number": "8",
            "text": "Ayic ix k'och eb' t'a slak'anil jun niwan tenam ay t'a Gabaón, ata' ix schalaj sb'a winhaj Amasa chi' yet' eb'. Ha winhaj Joab ayoch spichul winh yic oval, ayoch jun cincho t'a snanhal winh. Ha t'a snanhal winh chi' jachanoch jun q'uen espada ayem t'a yol yatut. Ayic van sk'och winh yak' stzatzil sk'ol winhaj Amasa chi', ix q'ueta jasnaj q'uen yespada winh chi', ix sik'anxiq'ue q'ueen winh."
        },
        {
            "number": "9",
            "text": "Ix syaman xil sti' winhaj Amasa chi' winh yet' swach' k'ab' yic stz'ub'anelta sti' winh winh, ix sk'anb'an winh t'a winh: --¿Vach' am ix ach ajelk'och vuk'tac? xchi winhaj Joab chi'."
        },
        {
            "number": "10",
            "text": "Ha winhaj Amasa chi' max snalaj winh yuj q'uen espada ix siq'uixq'ue winhaj Joab chi'. Axo ix aji, ix stipanoch q'uen winh t'a sk'ol winhaj Amasa chi'. Ix elta lanhnaj yol sk'ol winh smasanil t'a sat lu'um. Junnhej ix yak' winhaj Joab chi' t'a winh, ix cham winh. Ixlajwi chi', ix b'at winhaj Joab chi' yet' winh yuk'tac chi', aton winhaj Abisai t'a spatic winhaj Seba chi'."
        },
        {
            "number": "11",
            "text": "Ay jun winh t'a skal eb' soldado winhaj Joab chi' ix och linhan t'a stz'ey snivanil winhaj Amasa chi', ix yalan winh: --Ha mach ayoch yet' winhaj Joab yet' pax winhaj rey David, ochocab' tzak'an yuj winhaj Joab chi', xchi winh."
        },
        {
            "number": "12",
            "text": "Ix kan telan snivanil winhaj Amasa chi' t'a skal schiq'uil t'a yol b'e chi'. Ayic ix yilan jun winh soldado chi' to ayic van yek'ta eb' soldado t'a stz'ey snivanil winhaj Amasa chi', tz'och linhan eb' yila', yuj chi' ix snhercanel winh t'a ti' b'e, ix slich'anb'at jun k'apac winh t'a yib'anh."
        },
        {
            "number": "13",
            "text": "Ayic toxo ix snhercanel winh chi', ix ek'b'at eb' soldado smasanil, ix b'at eb' yet' winhaj Joab say winhaj Seba chi'."
        },
        {
            "number": "14",
            "text": "Ha winhaj Seba chi', ix ek' winh smolb'ej eb' soldado t'a junjun makan yinhtilal eb' israel, masanto ix k'och winh t'a Abel-bet-maaca. Axo masanil eb' yinhtilal Bicri tzak'anxo och eb' yuj winh, ix och eb' t'a yol chonhab' chi'."
        },
        {
            "number": "15",
            "text": "Ayic ix k'och eb' soldado winhaj Joab t'a Abel-bet-maaca chi', ix oymaj eb' t'a spatic, ix sb'oanoch lum lum eb' stek'nub'oc t'a spatictac smuroal chonhab' chi', yic syak'an oval eb' t'ay. Ix och ijan eb' smak'anem vecnaj smuroal chi'."
        },
        {
            "number": "16",
            "text": "Ata' ay jun ix ix te ay spensar, ix q'ue ix t'a yib'anh smuroal chonhab' chi', ix yalan ix icha tik: --Ab'ec, ab'ec tas ol vala'. Alec t'a winhaj Joab chi' to scot winh t'a tik, yujto tzin nib'ej tzin lolon yet' winh, xchi ix."
        },
        {
            "number": "17",
            "text": "Ayic ix k'och winh t'a slak'anil ix, ix sk'anb'an ix icha tik: --¿Tom a ach tik ach Joab? xchi ix t'a winh. --Ha in toni, xchi winh. Ix yalanxi ix t'a winh: --Ab' tas ol val a in a checab' in tik, xchi ix. --Tik svab'i, xchi winh."
        },
        {
            "number": "18",
            "text": "Ix syamanoch ix yalan icha tik: --Ha t'a peca' tz'alji icha tik: Ha mach snib'ej syojtaquejel junok tasi, sk'anb'ejocab' t'a chonhab' Abel, xchi. Icha chi' tz'aj sb'o yaj junok tasi."
        },
        {
            "number": "19",
            "text": "Ha onh cajan onh t'a jun co chonhab' tik, ichnhej ta' cajeq'ui, k'anab'ajum onh t'a sk'ayb'ub'al Dios. Te niwan pax yelk'och jun co chonhab' tik. Palta a achxo tik tza nib'ej tza sateli. ¿Tas yuj tza nib'ej tza satel tastac to yic Jehová yaji? xchi ix."
        },
        {
            "number": "20",
            "text": "Ix yalan winhaj Joab chi' icha tik: --Manh ichocta' van in naani yic tzin sataneli."
        },
        {
            "number": "21",
            "text": "Manhoc jun chi' sco saya', palta a jun winh scuchan Seba yuninal winhaj Bicri aj tzalquixtac t'a yol yic Efraín sco saya'. Ha jun winh chi' ix q'ue vaan winh ajk'olal t'a winhaj rey David. Anhej winh tzeyak' t'a yol co k'ab', tzonh el t'a jun chonhab' tik, xchi winh. --D'a yib'anh muro tik ol co julem sjolom winh t'ayach, xchi ix."
        },
        {
            "number": "22",
            "text": "Yuj sjelanil spensar ix chi', ix b'at ix smontej eb' yetchonhab' chi'. Ixlajwi chi', ix stzepanel sjolom winhaj Seba chi' eb', ix sjulanemta eb' t'a winhaj Joab chi'. Ixlajwi chi', ix yalan winh to spuchaj nok' ch'aac yic tz'el eb' t'a jun chonhab' chi', yuj chi' ix paxcan junjun eb' soldado t'a spat, ix meltzajpaxcan winhaj Joab chi' t'a Jerusalén yic b'at lolon winh yet' winh rey chi'."
        },
        {
            "number": "23",
            "text": "Icha chi' ix aj scanxi winhaj Joab chi' yajalil t'a skal masanil eb' soldado yic Israel, haxo pax winhaj Benaía yuninal winhaj Joiada, a winh yajal yaj t'a eb' cereteo yet' t'a eb' peleteo."
        },
        {
            "number": "24",
            "text": "Ha winhaj Adoram tz'ilan eb' aynhejcanoch sb'oan munlajel, haxo winhaj Josafat yuninal winhaj Ahilud tz'ib'um yaj winh t'a winh rey chi'."
        },
        {
            "number": "25",
            "text": "Ha winhaj Seva stz'ib'an yab'ixal winh rey chi' t'a stzolal. Axo winhaj Sadoc yet' winhaj Abiatar, sacerdote yaj eb' winh."
        },
        {
            "number": "26",
            "text": "Axo pax winhaj Ira, aj chonhab' Jair, sacerdote yaj winh t'a winhaj rey David chi'."
        }
    ]
}