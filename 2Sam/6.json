{
    "chapter": "6",
    "verses": [
        {
            "number": "1",
            "text": "Ix smolb'anxi eb' soldado winhaj David, a eb' te jelan t'a skal eb' israel, ay 30 mil eb'."
        },
        {
            "number": "2",
            "text": "Ix b'at eb' t'a Baala t'a yol yic Judá yic b'at yik'ancot te' scaxail strato Jehová Dios eb', aton te caxa b'aj sb'inaj Jehová Yajal t'a Smasanil, aton ayek' t'a yib'anh eb' querubín."
        },
        {
            "number": "3",
            "text": "Ha t'a yol spat winhaj Abinadab ay t'a jun tzalan, ata' ayek' te caxa chi'. Ha t'a yib'anh jun te' carreta ak'to, ata' ix yik'cot te' caxa chi' eb'. Ha eb' yuninal winhaj Abinadab, aton winhaj Uza yet' winhaj Ahío, a eb' scuchb'an b'ey nok' vacax nherjinac te' carreta b'aj ayq'ue te' caxa chi', a winhaj Ahío b'ab'el sb'at yuj te'."
        },
        {
            "number": "4",
            "text": "Axo winhaj David yet' masanil eb' chonhab', val t'a smasanil sk'ol eb' ix b'itan t'a tzalajk'olal, ix q'ue cheneljoc eb' t'a yichanh Jehová van yoch te' arpa yet' salterio, panderas, castañuelas yet' platillo."
        },
        {
            "number": "5",
            "text": "Ayic ix javi eb' yet' scaxail strato Dios t'a stek'lab' trigo winhaj Nacón, ijan ix telvi nok' vacax ed'jinac te' carreta chi', yuj chi' haxo winhaj Uza chi' ix yaman te' caxa chi'."
        },
        {
            "number": "6",
            "text": "Yuj chi' ix cot yoval Jehová t'a winh, yujto ix syam te' caxa chi' winh. Ata' ix chamcan winh t'a stz'ey te' chi'."
        },
        {
            "number": "7",
            "text": "Ix cot yoval winhaj David chi' yujto ix cham winhaj Uza chi' yuj Jehová. Yuj chi' Pérez-uza ix sb'iejkan jun lugar chi' yuj winh. Anheja' icha chi' ticnaic."
        },
        {
            "number": "8",
            "text": "Ha t'a jun k'u chi', ix xivcanq'ue winhaj rey David chi' t'a Jehová. Yuj chi' ix yal winh icha tik: Wach' am maxtzac vik'b'at te' scaxail strato Jehová tik b'aj cajan in, xchi winh."
        },
        {
            "number": "9",
            "text": "Majxo yal-laj sk'ol winhaj David chi' ix yik'cot te' caxa chi' t'a schonhab'. Yuj chi' ix yal winh to tz'ik'jib'at te' t'a spat winhaj Obed-edom aj Gat."
        },
        {
            "number": "10",
            "text": "Oxe' ujal ix kan te' ta'. Ix yak'val swach'k'olal Jehová t'a yib'anh winhaj Obed-edom chi' yet' eb' cajan yet' winh."
        },
        {
            "number": "11",
            "text": "Ayic ix yab'an winhaj rey David chi' to yuj te' scaxail strato Jehová, ix yak' swach'k'olal Jehová t'a yib'anh winhaj Obed-edom chi' yet' eb' cajan yet' winh yet' masanil tastac ay t'a winh, yuj chi' ix b'at yik'anxicot te' winhaj David chi'. Yed' val tzalajk'olalil ix yik'cot te' winh t'a yol schonhab'."
        },
        {
            "number": "12",
            "text": "Ayic jay b'ecanto scot eb' ed'jinac te' caxa chi', ix yak'an jun nok' mam vacax winhaj David chi' yet' jun nok' quelem vacax b'ak'uech silab'il t'a Jehová."
        },
        {
            "number": "13",
            "text": "Ayoch jun chaleca nab'a lino yic sacerdote yuj winhaj David chi', ix q'ue chennaj winh yuj tzalajk'olal yet' smasanil sk'ool t'a yichanh Jehová."
        },
        {
            "number": "14",
            "text": "Icha chi' ix sk'ulej winh yet' masanil chonhab' Israel. Nivan q'uinh ix yutej eb' ayic ix yik'ancot te' scaxail trato chi' eb' t'a Jerusalén, tz'el yav eb', spu'an q'uen trompeta eb' t'a tzalajk'olal."
        },
        {
            "number": "15",
            "text": "Ayic ix javi te' scaxail trato chi' t'a schonhab' winhaj David chi', t'anhanelta ix Mical yisilcan winhaj Saúl t'a sventena. Ix yilan ix to a winhaj David chi' sq'ue chennaj winh t'a yichanh Jehová, yuj chi' ix chab'axq'ue sk'ol ix t'a winh."
        },
        {
            "number": "16",
            "text": "Axo yic ix javi te' scaxail trato chi' yuj eb', ix sb'oanoch te' eb' t'a yol jun mantiado b'ob'il yuj winhaj David chi'. Ixlajwi chi' ix yalan winh to snhusjitz'a silab' yet' pax silab' yic junk'olal yet' Jehová."
        },
        {
            "number": "17",
            "text": "Ayic ix lajvi yak'ji juntzanh silab' chi', ix yalan wach' lolonel winhaj David chi' t'a yib'anh chonhab' Israel t'a sb'i Jehová Yajal t'a Smasanil."
        },
        {
            "number": "18",
            "text": "Ix yak'an junjun ixim pan winh yet' jab'jab' b'olb'il chib'ej yet' junjun quechanh taquinh sat uva t'a masanil eb' chonhab', aton t'a eb' winh vinac yet' t'a eb' ix ix. Ixlajwi chi', ix laj pax eb' t'a spat."
        },
        {
            "number": "19",
            "text": "Ayic ix pax winhaj rey David chi' t'a spat yic syalan wach' lolonel winh t'a yib'anh eb' cajan t'a spat chi', ix elta ix Mical chi' scha winh, ix yalan ix t'a winh icha tik: --Ha ticnaic ach sreyal chonhab' Israel, te wach'xo val ix utej a ch'oxanel a b'a b'ian. Ix a ch'oxk'ab'ejel a b'ha t'a sat eb' ix schecab' eb' winh etyajalil. Te q'uixvelal ix utej a b'a icha junok comon anima, xchi ix t'a winh."
        },
        {
            "number": "20",
            "text": "Ix tak'vi winh icha tik: --Val yel ix in q'ue chennaj yuj tzalajk'olal t'a yichanh Jehová, aton ix in sik'anoch yajaliloc schonhab' sq'uexuloc winh a mam yet' pax sq'uexuloc eb' a k'ab' oc. Yuj chi' ol in q'uenhej chennaj yuj tzalajk'olal t'a yichanh Jehová."
        },
        {
            "number": "21",
            "text": "Syalpax in wach' ik'anemta in b'a, swach' el in q'uixvelal icha tzal chi', palta a eb' ix ix tzal chi', niwan ol in ajelk'och t'a sat eb' ix, xchi winhaj David chi'."
        },
        {
            "number": "22",
            "text": "Ha ix Mical chi', malaj junok yune' ix aljinac."
        }
    ]
}