{
    "chapter": "16",
    "verses": [
        {
            "number": "1",
            "text": "Ayic ix b'at pilnaj vinhaj rey David chi' t'a sjolom lum tzalan chi', ix javi vinhaj Siba schecab' vinhaj Mefi-boset scha vinh. Yed'nac chavanh nok' b'uru vinh. Ayoch stz'um nok', ayoch 200 ixim pan t'a yib'anh nok', 100 b'uyanh taquinh sat uva, 100 quechanh taquinh sat higo yaman yaji yet' jun tz'uum yet'tal vino b'ut'an."
        },
        {
            "number": "2",
            "text": "Ix sk'anb'an vinh rey chi' t'a vinh: --¿Tas juntzanh ed'nac chi'? xchi vinh. Ix tak'vi vinhaj Siba chi': --Mamin rey, a nok' b'uru tik ol cuchan eb' al uninal. Axo ixim pan yet' sat te te' sloji tik, yic eb' a soldado yaji, haxo pax vino tik ol yuq'uej eb' sk'unb'i sb'ey b'aj cuseltacxo tik, xchi vinh."
        },
        {
            "number": "3",
            "text": "--¿B'ajtil ay vinhaj Mefi-boset yixchiquin vinh ajalil aj Saúl ticnaic? xchi vinh rey chi'. --Ix kan vinh t'a Jerusalén, yujto ix sna' vinh talaj tz'och vinh reyal icha ix sk'ulej smam icham yuj eb' israel, xchi vinhaj Siba chi'."
        },
        {
            "number": "4",
            "text": "--Tato icha chi', a ticnaic a masanil tastac ay t'a vinhaj Mefi-boset chi', ol iquejcani, xchi vinh rey chi'. --Mamin rey, ay in t'a yalanh a mandar, wach'ocab' tzin kan t'a yol a sat, xchi vinhaj Siba chi'."
        },
        {
            "number": "5",
            "text": "Ayic ix k'och vinhaj rey David t'a Bahurim, ix elta jun vinh scuchan Simei yuninal vinhaj Gera, ayto yuj sb'a yet' vinhaj rey Saúl chamnac."
        },
        {
            "number": "6",
            "text": "Ix och ijan vinh sb'ajvaj t'a vinhaj rey David chi', ix julvajpaxcot vinh t'a vinh yet' t'a eb' yajal ajun yet' vinh rey chi'. Oyanoch eb' soldado yet' eb' anima t'a spatic vinh rey chi'."
        },
        {
            "number": "7",
            "text": "Ix yalan vinhaj Simei chi' icha tik: --Jachel a b'ha t'a tik, ach milum anima."
        },
        {
            "number": "8",
            "text": "Ha ticnaic van a chaan spac yuj Jehová yuj jantac eb' yinhtilal vinhaj Saúl a milnacchamoc yic tzach ochcan reyal sq'uexuloc vinh. Ha ticnaic toxo ix yak'och opisio Jehová t'a yol sk'ab' vinh uninal aj Absalón. Ix javi t'a ib'anh ticnaic yujto te milum ach anima, xchi vinh t'a vinh rey chi'."
        },
        {
            "number": "9",
            "text": "Ix yalan vinhaj Abisai yune' ix Sarvia t'a vinhaj rey David chi' icha tik: --Mamin rey, ¿tas yuj sb'ajvajcot jun vinh icha nok' chamnac tz'i' tik t'ayach? Cha in b'ati, b'at in xiquel sjolom vinh, xchi vinh."
        },
        {
            "number": "10",
            "text": "Ix yalan vinh rey chi': --Malaj eyalan eyic t'a jun vinh tik a ex yune' ex ix Sarvia tik. Tato tzin sb'aj vinh, a am Jehová tz'ak'an yal vinh. Tato icha chi', malaj mach syal scachanoch vaan vinh, xchi vinh rey chi'."
        },
        {
            "number": "11",
            "text": "Ix b'at q'uelan vinh t'a vinhaj Abisai yet' t'a eb' ayoch yet' vinh yajalil, ix yalan vinh: --Inatax a val vinh vuninal snib'ej tzin milanchamoc, ocxom val jun vinh yinhtilal Benjamín tik. In sb'ajocab' vinh, tecan a Jehová tz'ak'an yal vinh."
        },
        {
            "number": "12",
            "text": "Talaj ol in snacot Dios yuj in cusk'olal tik, haxo ol ajoc to ol yak' svach'k'olal t'a vib'anh sq'uexuloc tas tz'alji tik t'ayin, xchi vinh."
        },
        {
            "number": "13",
            "text": "Ix b'atxi vinhaj David chi' yet' masanil eb' ajun yet'oc, anheja' ix b'atpax vinhaj Simei chi' t'a spak'ul lum vitz chi', ix b'ajvajxicot vinh, ix sjulancot q'uen q'ueen vinh t'a skal eb', ix slanhancot lum pococ vinh t'a eb'."
        },
        {
            "number": "14",
            "text": "Ayic ix k'och vinhaj David chi' t'a sti' ha' Jordán yet' masanil eb' ajun yet' chi', te k'unb'inacxo eb', yuj chi' ix yik' yip eb' ta'."
        },
        {
            "number": "15",
            "text": "Axo vinhaj Absalón yet' masanil eb' ajun pax yet'oc yet' vinhaj Ahitofel, ix och eb' t'a yol chonhab' Jerusalén."
        },
        {
            "number": "16",
            "text": "Axo vinhaj Husai arquita yamigo vinhaj David, ix elta vinh scha vinhaj Absalón chi', te chaanh ix avaj vinh, ix yalan vinh icha tik: --Nivanocab' elk'och mamin rey, ach ik'jocab' chaanh, xchi vinh."
        },
        {
            "number": "17",
            "text": "Ix sk'anb'an vinhaj Absalón chi': --¿Tom icha chi' tz'aj a naan t'a spatic vinh amigo chi'? ¿Tas yuj maj ach b'at yet' vinh? xchi vinh t'a vinh."
        },
        {
            "number": "18",
            "text": "Ix tak'vi vinhaj Husai chi': --Maay, manh smojoc tzin b'at yet' vinh. Ha mach sik'b'ilel yuj Jehová, sik'b'ilpaxel yuj eb' chonhab' israel, a yet' ol in canoc."
        },
        {
            "number": "19",
            "text": "Anhejtona' ay mach smoj svak' servil, ol vak' servil vinh yuninal vinh vamigo chi'. Icha ix aj vak'an servil vinh a mam, icha val chi' ol aj ach vak'anxi servil, xchi vinh."
        },
        {
            "number": "20",
            "text": "Ixlajwi chi' ix yalan vinhaj Absalón chi' t'a vinhaj Ahitofel: --¿Tas tza na' a ach tik, tas ol co k'ulej? xchi vinh t'a vinh."
        },
        {
            "number": "21",
            "text": "Ix yalan vinhaj Ahitofel chi': --Ha tas tza k'ulej ticnaic to tzach vay yet' eb' ix schab'il yetb'eyum vinh a mam aycan stanhvej spat, yic wach' snachajel yuj masanil eb' israel tik to tzach chacjicanel yuj vinh a mam chi', haxo masanil eb' ayoch ed' tik ol ach yak'och eb' yipoc sk'ool, xchi vinh."
        },
        {
            "number": "22",
            "text": "Ixlajwi chi', ix sb'oanq'ue jun mantiado eb' t'a spanhanil palacio, ata' ix vay vinhaj Absalón chi' yet' eb' ix schab'il yetb'eyum smam chi'. D'a yichanh masanil eb' chonhab' chi' ix vay vinh yet' eb' ix."
        },
        {
            "number": "23",
            "text": "Ha t'a jun pekti’ chi', ayic sk'anchaj razón t'a vinhaj Ahitofel chi' ichato a d'ha Dios van sk'anb'an eb', yuj chi' a tas ix yal vinh, ix yak'och vinhaj rey David yipoc sk'ool. Anheja' icha pax chi' ix sk'ulej vinhaj Absalón chi'."
        }
    ]
}