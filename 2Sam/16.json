{
    "chapter": "16",
    "verses": [
        {
            "number": "1",
            "text": "Ayic ix b'at pilnaj winhaj rey David chi' t'a sjolom lum tzalan chi', ix javi winhaj Siba schecab' winhaj Mefi-boset scha winh. Yed'nac chavanh nok' b'uru winh. Ayoch stz'um nok', ayoch 200 ixim pan t'a yib'anh nok', 100 b'uyanh taquinh sat uva, 100 quechanh taquinh sat higo yaman yaji yet' jun tz'uum yet'tal vino b'ut'an."
        },
        {
            "number": "2",
            "text": "Ix sk'anb'an winh rey chi' t'a winh: --¿Tas juntzanh ed'nac chi'? xchi winh. Ix tak'vi winhaj Siba chi': --Mamin rey, a nok' b'uru tik ol cuchan eb' al uninal. Axo ixim pan yet' sat te te' sloji tik, yic eb' a soldado yaji, haxo pax vino tik ol yuq'uej eb' sk'unb'i sb'ey b'aj cuseltacxo tik, xchi winh."
        },
        {
            "number": "3",
            "text": "--¿B'ajtil ay winhaj Mefi-boset yixchiquin winh ajalil aj Saúl ticnaic? xchi winh rey chi'. --Ix kan winh t'a Jerusalén, yujto ix sna' winh talaj tz'och winh reyal icha ix sk'ulej smam icham yuj eb' israel, xchi winhaj Siba chi'."
        },
        {
            "number": "4",
            "text": "--Tato icha chi', a ticnaic a masanil tastac ay t'a winhaj Mefi-boset chi', ol iquejcani, xchi winh rey chi'. --Mamin rey, ay in t'a yalanh a mandar, wach'ocab' tzin kan t'a yol a sat, xchi winhaj Siba chi'."
        },
        {
            "number": "5",
            "text": "Ayic ix k'och winhaj rey David t'a Bahurim, ix elta jun winh scuchan Simei yuninal winhaj Gera, ayto yuj sb'a yet' winhaj rey Saúl chamnac."
        },
        {
            "number": "6",
            "text": "Ix och ijan winh sb'ajvaj t'a winhaj rey David chi', ix julvajpaxcot winh t'a winh yet' t'a eb' yajal ajun yet' winh rey chi'. Oyanoch eb' soldado yet' eb' anima t'a spatic winh rey chi'."
        },
        {
            "number": "7",
            "text": "Ix yalan winhaj Simei chi' icha tik: --Jachel a b'ha t'a tik, ach milum anima."
        },
        {
            "number": "8",
            "text": "Ha ticnaic van a chaan spak yuj Jehová yuj jantac eb' yinhtilal winhaj Saúl a milnacchamoc yic tzach ochcan reyal sq'uexuloc winh. Ha ticnaic toxo ix yak'och opisio Jehová t'a yol sk'ab' winh uninal aj Absalón. Ix javi t'a ib'anh ticnaic yujto te milum ach anima, xchi winh t'a winh rey chi'."
        },
        {
            "number": "9",
            "text": "Ix yalan winhaj Abisai yune' ix Sarvia t'a winhaj rey David chi' icha tik: --Mamin rey, ¿tas yuj sb'ajvajcot jun winh icha nok' chamnac tz'i' tik t'ayach? Cha in b'ati, b'at in xiquel sjolom winh, xchi winh."
        },
        {
            "number": "10",
            "text": "Ix yalan winh rey chi': --Malaj eyalan eyic t'a jun winh tik a ex yune' ex ix Sarvia tik. Tato tzin sb'aj winh, a am Jehová tz'ak'an yal winh. Tato icha chi', malaj mach syal scachanoch vaan winh, xchi winh rey chi'."
        },
        {
            "number": "11",
            "text": "Ix b'at q'uelan winh t'a winhaj Abisai yet' t'a eb' ayoch yet' winh yajalil, ix yalan winh: --Inatax a val winh vuninal snib'ej tzin milanchamoc, ocxom val jun winh yinhtilal Benjamín tik. In sb'ajocab' winh, tecan a Jehová tz'ak'an yal winh."
        },
        {
            "number": "12",
            "text": "Talaj ol in snacot Dios yuj in cusk'olal tik, haxo ol ajoc to ol yak' swach'k'olal t'a vib'anh sq'uexuloc tas tz'alji tik t'ayin, xchi winh."
        },
        {
            "number": "13",
            "text": "Ix b'atxi winhaj David chi' yet' masanil eb' ajun yet'oc, anheja' ix b'atpax winhaj Simei chi' t'a spak'ul lum vitz chi', ix b'ajvajxicot winh, ix sjulancot q'uen q'ueen winh t'a skal eb', ix slanhancot lum pococ winh t'a eb'."
        },
        {
            "number": "14",
            "text": "Ayic ix k'och winhaj David chi' t'a sti' ha' Jordán yet' masanil eb' ajun yet' chi', te k'unb'inacxo eb', yuj chi' ix yik' yip eb' ta'."
        },
        {
            "number": "15",
            "text": "Axo winhaj Absalón yet' masanil eb' ajun pax yet'oc yet' winhaj Ahitofel, ix och eb' t'a yol chonhab' Jerusalén."
        },
        {
            "number": "16",
            "text": "Axo winhaj Husai arquita yamigo winhaj David, ix elta winh scha winhaj Absalón chi', te chaanh ix avaj winh, ix yalan winh icha tik: --Nivanocab' elk'och mamin rey, ach ik'jocab' chaanh, xchi winh."
        },
        {
            "number": "17",
            "text": "Ix sk'anb'an winhaj Absalón chi': --¿Tom icha chi' tz'aj a naan t'a spatic winh amigo chi'? ¿Tas yuj maj ach b'at yet' winh? xchi winh t'a winh."
        },
        {
            "number": "18",
            "text": "Ix tak'vi winhaj Husai chi': --Maay, manh smojoc tzin b'at yet' winh. Ha mach sik'b'ilel yuj Jehová, sik'b'ilpaxel yuj eb' chonhab' israel, a yet' ol in canoc."
        },
        {
            "number": "19",
            "text": "Anhejtona' ay mach smoj svak' servil, ol vak' servil winh yuninal winh vamigo chi'. Icha ix aj vak'an servil winh a mam, icha val chi' ol aj ach vak'anxi servil, xchi winh."
        },
        {
            "number": "20",
            "text": "Ixlajwi chi' ix yalan winhaj Absalón chi' t'a winhaj Ahitofel: --¿Tas tza na' a ach tik, tas ol co k'ulej? xchi winh t'a winh."
        },
        {
            "number": "21",
            "text": "Ix yalan winhaj Ahitofel chi': --Ha tas tza k'ulej ticnaic to tzach vay yet' eb' ix schab'il yetb'eyum winh a mam aycan stanhvej spat, yic wach' snachajel yuj masanil eb' israel tik to tzach chacjicanel yuj winh a mam chi', haxo masanil eb' ayoch ed' tik ol ach yak'och eb' yipoc sk'ool, xchi winh."
        },
        {
            "number": "22",
            "text": "Ixlajwi chi', ix sb'oanq'ue jun mantiado eb' t'a spanhanil palacio, ata' ix vay winhaj Absalón chi' yet' eb' ix schab'il yetb'eyum smam chi'. D'a yichanh masanil eb' chonhab' chi' ix vay winh yet' eb' ix."
        },
        {
            "number": "23",
            "text": "Ha t'a jun pekti’ chi', ayic sk'anchaj razón t'a winhaj Ahitofel chi' ichato a d'ha Dios van sk'anb'an eb', yuj chi' a tas ix yal winh, ix yak'och winhaj rey David yipoc sk'ool. Anheja' icha pax chi' ix sk'ulej winhaj Absalón chi'."
        }
    ]
}