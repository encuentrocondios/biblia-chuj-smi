{
    "chapter": "2",
    "verses": [
        {
            "number": "1",
            "text": "Tato yel skak' wal och Kajal Jesucristo t'a ko k'ool, aton jun te niwan swach'il, comonoc malaj sk'exanhil heb' quetanimail t'ayonh."
        },
        {
            "number": "2",
            "text": "Q'uinaloc ay junok b'eyum tz'ochk'och b'aj sko molb'ej ko b'a, ayoch junok scolk'ab' nab'a oro, te wach' spichul ayochi. Slajwi chi' tz'ochk'och junok meb'a', nhik'chimtac spichul ayochi."
        },
        {
            "number": "3",
            "text": "Tato anhej yet' jun wach' sb'o yet' spichul chi' tzonh k'echaanh, skalan t'ay icha tik: Emanh k'ojan t'a jun k'ojnub' te wach' tik, xco chi t'ay. Axo t'a jun meb'a' chi' skal icha tik: Wach' aj linhan ta' b'ela ma emanh k'ojan t'a sat lum t'a in tz'ey tik, ta xco chi t'ay,"
        },
        {
            "number": "4",
            "text": "wan kak'anoch ko b'a kalani mach niwan yelk'och t'a ko kal, mach pax maay. Palta manh wach'oc tato icha chi' scutej ko b'a."
        },
        {
            "number": "5",
            "text": "Ex xajanab'il wuuj, ab'ec. Ha heb' meb'a' t'a yol sat heb' ay t'a yol yib'anhk’inal tik, aton heb' ix sik'jielta yuj Dios yic wach' syak'och Dios heb' t'a sk'ool. Ha heb' chi', ichato b'eyum heb' t'a yichanh Dios chi', yujto ol scha smacb'en heb' b'aj ayoch Dios yajalil, aton jun ix yalkani to ol yak' t'a heb' xajanani."
        },
        {
            "number": "6",
            "text": "Palta a exxo, malaj tz'och heb' t'ayex, ¿tom manhoc heb' b'eyum tzonh ixtani, tzonh sjachanb'at heb' t'a yichanh alcal?"
        },
        {
            "number": "7",
            "text": "Aton heb' chi' sb'uchwaj t'a sb'i Cristo, jun te niwan yelk'och ayonh yico'."
        },
        {
            "number": "8",
            "text": "Palta ay jun ley tz'ib'ab'ilkan t'a Slolonel ko Reyal tz'alan icha tik: Ichaokab' eya'ilan he b'a, ichaokab' chi' he xajanan heb' ay t'a spatic schiquin he pat, xchi. Tato sko k'anab'ajej tas syal jun ley chi', wach' scutej ko b'a syal chi'."
        },
        {
            "number": "9",
            "text": "Palta tato ay sk'exanhil heb' quetanimail t'ayonh, tz'och wal ko mul. Anhejtona' a jun ley chi' tz'alani to tz'och ko mul."
        },
        {
            "number": "10",
            "text": "Tato ay junok tas schecji ko k'ulej yuj jun ley chi', palta tato max ko k'ulej, yujnhej wal jun chi' skotkan masanil ley chi' t'a quib'anh."
        },
        {
            "number": "11",
            "text": "Ha Dios aljinac icha tik: Manh ex em t'a ajmulal, yalannac paxi: Manh he milcham heb' eyetanimail, xchi. Yuj chi' wach'chom max onh em t'a ajmulal, palta tato sko milcham junok quetanimail, syalelk'ochi to wan quek' t'a yib'anh sley Dios chi'."
        },
        {
            "number": "12",
            "text": "Yuj chi' wach'okab' scutej ko loloni, wach'okab' pax scutej ko b'eyb'al. Yujto ol onh ch'olb'itaj yuj jun ley, aton jun tzonh ak'anel t'a libre."
        },
        {
            "number": "13",
            "text": "Tato max ok' ko k'ool t'a heb' quetanimail, manh ol ok'paxlaj sk'ool Dios t'ayonh ayic ol sch'olb'itan tas kaji. Palta tato tz'ok' ko k'ool t'a heb' quetanimail, ol ok'pax sk'ool t'ayonh."
        },
        {
            "number": "14",
            "text": "Ex wuk'tac ex wanab', tato skala' to ayoch Dios t'a ko k'ool, palta max checlaj yuj ko b'eyb'al tato yiconhxo Dios, tato icha chi' scutej kak'an och Dios t'a ko k'ool, ¿tom ol onh colchaj yuj tze na'a?"
        },
        {
            "number": "15",
            "text": "Q'uinaloc ay junok quetanimail te meb'a' sk'och t'ayonh, malaj spichul, malaj tas swa'a."
        },
        {
            "number": "16",
            "text": "Tato skal t'ay: Paxanh t'a tzalajk'olal, malaj a pena, k'axnanh, say a k'oloc, ta xco chi t'ay. Palta ina malaj jab'oc tas yowalil tz'och yuj ix kak' t'ay, ¿tom ay jab'oc wach'ilal scha yuj ko lolonel chi'?"
        },
        {
            "number": "17",
            "text": "Yuj chi', tato tonhej skak'och Dios t'a ko k'ool, palta manh wach'oc ko b'eyb'al, nab'anhej syal chi'."
        },
        {
            "number": "18",
            "text": "Palta tekan ay heb' tz'alan icha tik: Ay heb' tonhej syak'och Dios t'a sk'ool. Ay pax heb' tonhej wach' syutej sb'eyb'al, xcham heb'. Palta a in tik swala' to manh chequeloc tato ix kak'och Dios t'a ko k'ool tato manh wach'oc ko b'eyb'al. Yuj ko wach' b'eyb'al chi' scheclajeli to yel ayoch Dios t'a ko k'ool."
        },
        {
            "number": "19",
            "text": "Ay heb' tz'ak'anoch t'a sk'ool to junnhej Dios ay. Yel ton syal heb'. Palta syak'paxoch jun chi' heb' enemigo t'a sk'ool, sluclon heb' yuj xiwelal."
        },
        {
            "number": "20",
            "text": "Palta ayex jaywanh ex, icha wal to malaj he pensar. Nachajokab'el juntzanh tik eyuuj. Tato skak'och Dios t'a ko k'ool kalani, palta tato anheja' manh wach'oc ko b'eyb'al, malaj yelk'ochi."
        },
        {
            "number": "21",
            "text": "Ochnac winh ko mam quicham Abraham t'a peka' wach'il t'a yichanh Dios, yujto yik'nacb'at jun yuninal winh skuchan Isaac, yic syak'an silab'oc snaani icha nok' nok' snhusji, icha yutejnac Dios yalan t'a winh."
        },
        {
            "number": "22",
            "text": "Co naec jun to yak'nacoch Dios winh t'a sk'ool, yuj chi' yalnac sk'anab'ajan winh tas checjinac sk'ulej chi'. Ato wal sk'ulannac jun chi' winh, scheclajnaqueli to yel ay wal och Dios chi' t'a sk'ool winh."
        },
        {
            "number": "23",
            "text": "Yuj chi' tz'elk'och tas syal t'a Slolonel, aton b'aj syalkan icha tik: Yak'nacoch winhaj Abraham t'a sk'ool tas yalnac Dios, yuj chi' ochnac winh wach'il t'a yichanh, xchi. Anhejtona' syalpaxkani: Yamigo sb'a winh yet' Dios, xchikani."
        },
        {
            "number": "24",
            "text": "Yuj chi' te chequel to yuj tas sko k'ulej tzonh och wach'il t'a yichanh Dios, manh yujocnhej to skak'och t'a ko k'ool."
        },
        {
            "number": "25",
            "text": "Icha pax chi' ajnac jun ix ajmul ix scuch Rahab t'a peka'. Yak'nac sposado heb' winh schekab' israel ix. Slajwi chi' schekannac meltzaj heb' winh ix t'a junxo b'e, yic max yamchaj heb' winh. Yuj swach'il yutejnac sb'a ix chi' t'a heb' winh, aljinac ix wach'il yuj Dios."
        },
        {
            "number": "26",
            "text": "Tato skak'och Dios t'a ko k'ool kalani, palta manh wach'oc ko b'eyb'al, malaj yelk'och tas skal chi'. Lajan onh icha junok niwanil chamnacxo manhxo ayococh spixanil."
        }
    ]
}