{
    "chapter": "4",
    "verses": [
        {
            "number": "1",
            "text": "Axo yic ix sakb'i, ix b'at em k'ojan winhaj Booz chi' t'a sti' spuertail chonhab' b'aj smolb'ejtaxon sb'a eb' anima. Junanto wal rato chi', ix elul winh te ayto yuj sb'a yet' winh xilb'a Elimelec chi', aton jun winh ix yal winhaj Booz chi' t'a ix Rut. Ix yalan winhaj Booz chi' t'a winh: --Ochanh vaan to ol onh lolon jab'oc, xchi winh. Ix sk'anab'ajej winh chi' yoch vaan, ix em k'ojan winh."
        },
        {
            "number": "2",
            "text": "Ixlajwi chi' ix yavtancot lajunhvanh eb' winh yichamtac vinaquil chonhab' winhaj Booz chi', ix yalan winh t'a eb' winh to tz'em k'ojan junok rato eb' winh yet' winh. Ix em k'ojan eb' winh b'ian."
        },
        {
            "number": "3",
            "text": "Ix yalan winhaj Booz chi' t'a winh ayto yuj sb'a yet' eb' chi' icha tik: --Ha ix Noemí ix meltzajxicot t'a Moab, snib'ej ix schonhel jab'oc slum winh cuk'tac xilb'a Elimelec."
        },
        {
            "number": "4",
            "text": "Yuj chi' swal t'ayach talaj tza manel lu'um. Tato tzik' lu'um, t'a wal yichanh eb' testigo tik yet' eb' winh yichamtac vinaquil chonhab' tik, tzalancani to tzik' lu'um. Yujto a ach tik smoj ik'an lu'um. Tato max a mancan lum jun, al t'ayin tiknaik, yujto a in tik schab'ilxo makan vaji, malaj junokxo syal smanan lu'um, xchi winhaj Booz chi'. Ix tak'vi winh ayto yuj sb'a yet' winhaj Elimelec chi' icha tik: --Ol in man lu'um, xchi winh."
        },
        {
            "number": "5",
            "text": "Ixlajwi chi' ix yalan winhaj Booz chi' tas yaji: --Ha tiknaik jun, tato tza mancanel lum t'a ix Noemí chi', yowalil tzik' ix Rut aj Moab, ix yetb'eyumcan winh xilb'a Mahlón, yic wach' ol b'inajcan winh yetb'eyum ix chi' t'a lu'um, xchi winh."
        },
        {
            "number": "6",
            "text": "Ayic ix yab'an jun chi' winh, ix yalan winh: --Tato icha chi' yaji, max yal-laj in manan lu'um. Ay talaj tz'ik'an in macb'en yuj. Tato tza nib'ej tza mancanel lum a ach tik, syal a manan lu'um, svak' in derecho tik t'ayach, xchi winh."
        },
        {
            "number": "7",
            "text": "(Ha sb'eyb'al eb' israel t'a jun pekti’ chi', tato ay junok mach ay yalan yic smanancan smacb'en junok te ayto yuj sb'a yet'oc, tato max yal sk'ool smanani syal yak'ancan b'aj ay yalan yic chi' t'a junokxo mach. Ayic sb'o jun lolonel chi', a sb'eyb'al eb' to a jun mach max manancan chi', syiq'uel junok xanhab' ayochi, syak'an t'a winh smanancan chi', ch'oxnab'il tz'ajcani.)"
        },
        {
            "number": "8",
            "text": "Yuj chi' ix yal winh sk'ab' yoc winhaj Elimelec chi' t'a winhaj Booz chi': --Mancanel lu'um, xchi winh. Ixlajwi chi' ix yik'anel jun xanhab' winh, ix yak'ancanb'at winh t'a winhaj Booz chi'."
        },
        {
            "number": "9",
            "text": "Ixlajwi chi', ix yalan winhaj Booz chi' t'a eb' winh yichamtac vinaquil chonhab' yet' jantac eb' ayek' chi': --E masanil, testigo tzex ajkan tiknaik to a in tzin mancanel lum t'a ix Noemí, aton slum winhaj Elimelec, lum yic winhaj Quelión, lum yic winhaj Mahlón."
        },
        {
            "number": "10",
            "text": "Anhejtona' testigo tzex ajpaxcani to ol vik'kan ix Rut aj Moab vetb'eyumoc, aton ix yetb'eyumcan winhaj Mahlón, yic ol b'inajnhejcan winh t'a sluum chi' yet' t'a co cal a onh ayto cuj co b'a yet' winh yet' t'a yol co chonhab' tik. Yuj chi' testigo tzex ajkan t'a jun lolonel tik, xchi winh."
        },
        {
            "number": "11",
            "text": "Ix tak'vi eb' winh yichamtac vinaquil chonhab' yet' masanil eb' ayek' chi' icha tik: --Testigo tzonh ajcani. Ha ix ix tz'ochcan t'a yol a pat chi', aocab' Jehová ol ak'an elk'och ix icha ix Raquel yet' ix Lea b'aj cotnac quinhtilal a onh israel onh tik. Anhejtona' a ach pax tik, nivanocab' tz'aj a b'inajcan t'a yol yic Efrata, aton chonhab' Belén tik."
        },
        {
            "number": "12",
            "text": "Tzijtumocab' uninal ol yak' Jehová yet' ix, q'uib'ocab'nhej sb'isul inhtilal yet' ix, icha ix aj sq'uib'chaanh yinhtilal winhaj Fares, aton winh yuninal winhaj Judá yet' ix Tamar, xchi eb'."
        },
        {
            "number": "13",
            "text": "Icha chi' ix aj yik'an ix Rut chi' winhaj Booz chi'. Ixlajwi chi', ix vay winh yet' ix, haxo Jehová ix ak'an swach'k'olal t'a ix, ix scuchanoch yune' ix, ix alji jun svinac unin ix."
        },
        {
            "number": "14",
            "text": "Ix yalan eb' ix ix t'a ix Noemí chi' icha tik: --Alchajocab' wach' lolonel t'a Jehová, yujto toxo ix yak' jun iachiquin ilumaloc. Nivanocab' ol aj sb'inaj t'a skal chonhab' Israel."
        },
        {
            "number": "15",
            "text": "Aocab' winh ol och yipoc a k'ool yet' ach yilani ayic ol ach chichimaxoc, yujto yune' winh ix alib' tik. Aton ix tzach xajanani, ek'b'al yelk'och ix t'a yichanh ichato ay ucvanhoc une' ix il sat, xchi eb' ix."
        },
        {
            "number": "16",
            "text": "Ixlajwi chi', ix schelanq'ue winh unin chi' ix Noemí chi', haxo ix ix ilan q'uib' winh."
        },
        {
            "number": "17",
            "text": "Ayic ix yilan eb' ix cajan t'a slak'anil ix chi', ix yalan eb' icha tik: --Ichato ix alji yune' ix Noemí, xchi eb' ix. Obed ix yak' eb' ix sb'iej, aton winh smam winhaj Isaí, smam winhaj rey David."
        },
        {
            "number": "18",
            "text": "Aton eb' smam yicham winhaj rey David t'a stzolal tik, tz'el yich t'a winhaj Fares, winhaj Hezrón, winhaj Ram, winhaj Aminadab, winhaj Naasón, winhaj Salmón, winhaj Booz, winhaj Obed, winhaj Isaí, aton winh smam winhaj David chi'."
        }
    ]
}