{
    "chapter": "2",
    "verses": [
        {
            "number": "1",
            "text": "Ay jun winh scuchan Booz, ayto yuj sb'a winh yet' winhaj Elimelec yetb'eyumcan ix Noemí chi'. Te b'eyum winh, niwan yelk'och winh t'a schonhab' chi'."
        },
        {
            "number": "2",
            "text": "Ix yal ix Rut chi' t'a ix Noemí icha tik: --Tzin tevi t'ayach, comonoc tzin a chab'ati, b'at wila'' talaj ay b'aj van sjochchaj ixim cebada, talaj scha sk'ol eb' winh aj munlajel chi' tzin sik' jayeoc sjolom quic t'a spatictac eb' winh, xchi ix. --Ixic, xchi ix."
        },
        {
            "number": "3",
            "text": "Ix b'at ix Rut chi' b'aj van sjochchaj ixim cebada chi', ix och ijan ix sik'an ixim skan yuj eb' winh sjochan ixim chi'. k'ocb'il val a jun munlajel b'aj ix k'och ix chi' yic winhaj Booz, aton jun winh ayto yuj sb'a yet' winh xilb'a Elimelec chi'."
        },
        {
            "number": "4",
            "text": "Ayic van sik'an ixim ix, ix k'och winhaj Booz chi', spetoj winh t'a Belén. Ix yalan winh t'a eb' smunlajvum chi' icha tik: --Aocab' Jehová ayoch eyed'oc, xchi winh. --Yak'ocab' swach'k'olal Jehová t'ayach, xchi eb' munlajvum chi' t'a winh."
        },
        {
            "number": "5",
            "text": "Ix sk'anb'an winh t'a winh ayoch yil eb' smunlajvum chi': --¿Mach ay yic jun ix cob'es chi'? xchi winh."
        },
        {
            "number": "6",
            "text": "Ix tak'vi winh: --Aton jun ix aj Moab ix javi yet' ix Noemí."
        },
        {
            "number": "7",
            "text": "Ix sk'an spermiso ix t'ayin yic tzek' ix t'a skal ixim jochb'ilxo, yic sik'anchaanh ixim skan yuj eb' munlajvum tik ix. Atax t'a q'uinhib'alil ix javi ix, max och vaan ix sik'anchaanh ixim, ato val yik'an yip ix tik, xchi winh."
        },
        {
            "number": "8",
            "text": "Yuj chi', ix yalan winhaj Booz chi' t'a ix Rut chi' icha tik: --Ach ix, ab' tas ol vala': Manhxo ach b'at a sik'chaanh ixim cebada tik t'a yic junocxo mach, palta cananh yet' eb' ix in checab' tik."
        },
        {
            "number": "9",
            "text": "Ha yet' eb' ix ol ach b'at b'aj sjochvi cebada eb' winh in munlajvum tik. Toxo ix val t'a eb' winh to malaj tas syal eb' winh t'ayach. Ayic stacji a ti', syal ik'anelta ha' uk' t'a yol ch'ub' b'aj syiq'uelta yic eb' winh in munlajvum chi', xchi winh t'a ix."
        },
        {
            "number": "10",
            "text": "Ayic ix yab'an ix icha chi', ix em nhojan ix t'a sat lu'um, ix yalan ix t'a winh icha tik: --¿Tas yuj te wach' tzutej a k'ool t'ayin, ina to a in tik ch'oc chonhab'il in? xchi ix."
        },
        {
            "number": "11",
            "text": "Ix tak'vi winh t'a ix icha tik: --Yujto ix vab' masanil tas ix a k'ulej t'a ix alib' atax yic ix cham winh etb'eyum, ix actejcan a mam a nun yet' a chonhab' b'aj aljinac ach, ix ach ja t'a co chonhab' to manh ojtacoctaxon tik."
        },
        {
            "number": "12",
            "text": "Aocab' Jehová co Diosal a onh israel onh tik tz'ak'an spak t'ayach yuj tas ix a k'ulej chi', syak'an swach'k'olal t'ayach, aton co Diosal b'aj ix ach javi a col a b'a tik, xchi winh."
        },
        {
            "number": "13",
            "text": "Ix tak'vi ix icha tik: --Mamin, ste tzalaj in k'ool yuj tas tzal tik t'ayin, te wach' tzutej a k'ool t'ayin wach'chom manh in lajanoc yet' junok eb' ix a checab' tik, xchi ix."
        },
        {
            "number": "14",
            "text": "Ayic ix k'och yorail sva eb', ix yavtejcot ix Rut chi' winh vael, ix yalanh winh icha tik: --Cotanh, wa''anh qued'oc. Lab'ejem ixim a pan chi' t'a skal vinagre tik, xchi winh. Ix em k'ojan ix t'a stz'ey eb' munlajvum chi', ix yak'an ixim mayb'il cebada winh t'a ix, yic sk'ux ix yet' svael chi'. Ix wa ix masanto ix b'ud'ji ix, ayto maj lajvilaj yuj ix."
        },
        {
            "number": "15",
            "text": "Ayic ix b'atxi ix sik'oj cebada chi', ix yalan winhaj Booz chi' t'a eb' winh smunlajvum chi' icha tik: --Ha ixim somchajb'at t'a skal ixim manojaxo yaj chi', syal sik'an ixim ix. Manh eyak' q'uixvelal ix."
        },
        {
            "number": "16",
            "text": "Syal eyactancan junjunoc ixim manojaxo yaj chi' yic sik'chaanh ixim ix. Manh e tumej ix, xchi winh."
        },
        {
            "number": "17",
            "text": "Axo yic vanxo yem k'u, ix yactan ix sik'an ixim, ix smak'anel ixim ix, ay am oxeoc almul ixim ix yik' ix."
        },
        {
            "number": "18",
            "text": "Ixlajwi chi', ix meltzaj ix t'a yol chonhab' chi', ix sch'oxan ix t'a ix yalib' chi' jantac ixim ix yik' ix. Yed'nac pax ixim mayb'il cebada chi' ix t'a ix yalib' chi', aton ixim maj lajvoclaj sk'uxan ix chi'."
        },
        {
            "number": "19",
            "text": "Ix sk'anb'an ix yalib' ix chi' t'ay: ¿Mach ay yic b'aj ach xid'ek' chi'? ¿B'ajtil ix a sik' ixim cebada tik? Yak'ocab' swach'k'olal Jehová t'a yib'anh jun mach wach' ix yutej sb'a chi' t'ayach, xchi ix. Ix yalan ix Rut chi' icha tik: --Ha jun winh ay yic b'aj in xid'ek' chi', Booz sb'i winh, xchi ix."
        },
        {
            "number": "20",
            "text": "Ix yalanxi ix yalib' ix chi' icha tik: --Yak'ocab' swach'k'olal Jehová t'a yib'anh winhaj Booz chi', yujto wach' syutej spensar winh t'ayonh a onh pitzan onh tik, icha yutejnac spensar winh t'a eb' winh co chamnac. Ix yalanxi ix: --Ha winh chi' te ayto cuj co b'a yet' winh, yuj chi' smoj ton skolwaj winh t'ayonh, xchi ix."
        },
        {
            "number": "21",
            "text": "Ix yalan ix Rut chi' icha tik: --Ix yalpax winh t'ayin icha tik: Syal a cotnhej a sik' ixim, anhej yet' eb' ix in checab' tik tzach b'ati, masanto ol lajvoc munlajel tik, xchi winh t'ayin, xchi ix."
        },
        {
            "number": "22",
            "text": "Ix tak'vi ix yalib' ix chi': Wach' jun ach valib', wach' tato tzach b'atnhej yet' eb' ix schecab' winh chi', max ach b'atlaj t'a junocxo ch'oc, yic wach' malaj mach tzach tzuntzani, xchi ix."
        },
        {
            "number": "23",
            "text": "Yuj chi' ix b'atnhej ix Rut yet' eb' ix schecab' winhaj Booz chi', masanto ix lajvi sjochchaj ixim cebada yet' ixim trigo. Aynhejek' ix Rut yet' ix yalib' chi'."
        }
    ]
}