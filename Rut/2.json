{
    "chapter": "2",
    "verses": [
        {
            "number": "1",
            "text": "Ay jun vinh scuchan Booz, ayto yuj sb'a vinh yed' vinhaj Elimelec yetb'eyumcan ix Noemí chi'. Te b'eyum vinh, nivan yelk'och vinh d'a schonhab' chi'."
        },
        {
            "number": "2",
            "text": "Ix yal ix Rut chi' d'a ix Noemí icha tic: --Tzin tevi d'ayach, comonoc tzin a chab'ati, b'at vila' talaj ay b'aj van sjochchaj ixim cebada, talaj scha sk'ol eb' vinh aj munlajel chi' tzin sik' jayeoc sjolom quic d'a spatictac eb' vinh, xchi ix. --Ixic, xchi ix."
        },
        {
            "number": "3",
            "text": "Ix b'at ix Rut chi' b'aj van sjochchaj ixim cebada chi', ix och ijan ix sik'an ixim scan yuj eb' vinh sjochan ixim chi'. k'ocb'il val a jun munlajel b'aj ix k'och ix chi' yic vinhaj Booz, aton jun vinh ayto yuj sb'a yed' vinh xilb'a Elimelec chi'."
        },
        {
            "number": "4",
            "text": "Ayic van sik'an ixim ix, ix k'och vinhaj Booz chi', spetoj vinh d'a Belén. Ix yalan vinh d'a eb' smunlajvum chi' icha tic: --Aocab' Jehová ayoch eyed'oc, xchi vinh. --Yak'ocab' svach'k'olal Jehová d'ayach, xchi eb' munlajvum chi' d'a vinh."
        },
        {
            "number": "5",
            "text": "Ix sk'anb'an vinh d'a vinh ayoch yil eb' smunlajvum chi': --¿Mach ay yic jun ix cob'es chi'? xchi vinh."
        },
        {
            "number": "6",
            "text": "Ix tak'vi vinh: --Aton jun ix aj Moab ix javi yed' ix Noemí."
        },
        {
            "number": "7",
            "text": "Ix sk'an spermiso ix d'ayin yic tz'ek' ix d'a scal ixim jochb'ilxo, yic sik'anchaanh ixim scan yuj eb' munlajvum tic ix. Atax d'a q'uinhib'alil ix javi ix, max och vaan ix sik'anchaanh ixim, ato val yik'an yip ix tic, xchi vinh."
        },
        {
            "number": "8",
            "text": "Yuj chi', ix yalan vinhaj Booz chi' d'a ix Rut chi' icha tic: --Ach ix, ab' tas ol vala': Manhxo ach b'at a sik'chaanh ixim cebada tic d'a yic junocxo mach, palta cananh yed' eb' ix in checab' tic."
        },
        {
            "number": "9",
            "text": "A yed' eb' ix ol ach b'at b'aj sjochvi cebada eb' vinh in munlajvum tic. Toxo ix val d'a eb' vinh to malaj tas syal eb' vinh d'ayach. Ayic stacji a ti', syal ik'anelta a' uk' d'a yol ch'ub' b'aj syiq'uelta yic eb' vinh in munlajvum chi', xchi vinh d'a ix."
        },
        {
            "number": "10",
            "text": "Ayic ix yab'an ix icha chi', ix em nhojan ix d'a sat luum, ix yalan ix d'a vinh icha tic: --¿Tas yuj te vach' tzutej a k'ool d'ayin, ina to a in tic ch'oc chonhab'il in? xchi ix."
        },
        {
            "number": "11",
            "text": "Ix tak'vi vinh d'a ix icha tic: --Yujto ix vab' masanil tas ix a k'ulej d'a ix alib' atax yic ix cham vinh etb'eyum, ix actejcan a mam a nun yed' a chonhab' b'aj aljinac ach, ix ach ja d'a co chonhab' to manh ojtacoctaxon tic."
        },
        {
            "number": "12",
            "text": "Aocab' Jehová co Diosal a onh israel onh tic tz'ak'an spac d'ayach yuj tas ix a k'ulej chi', syak'an svach'k'olal d'ayach, aton co Diosal b'aj ix ach javi a col a b'a tic, xchi vinh."
        },
        {
            "number": "13",
            "text": "Ix tak'vi ix icha tic: --Mamin, ste tzalaj in k'ool yuj tas tzal tic d'ayin, te vach' tzutej a k'ool d'ayin vach'chom manh in lajanoc yed' junoc eb' ix a checab' tic, xchi ix."
        },
        {
            "number": "14",
            "text": "Ayic ix k'och yorail sva eb', ix yavtejcot ix Rut chi' vinh vael, ix yalanh vinh icha tic: --Cotanh, va'anh qued'oc. Lab'ejem ixim a pan chi' d'a scal vinagre tic, xchi vinh. Ix em k'ojan ix d'a stz'ey eb' munlajvum chi', ix yak'an ixim mayb'il cebada vinh d'a ix, yic sk'ux ix yed' svael chi'. Ix va ix masanto ix b'ud'ji ix, ayto maj lajvilaj yuj ix."
        },
        {
            "number": "15",
            "text": "Ayic ix b'atxi ix sik'oj cebada chi', ix yalan vinhaj Booz chi' d'a eb' vinh smunlajvum chi' icha tic: --A ixim somchajb'at d'a scal ixim manojaxo yaj chi', syal sik'an ixim ix. Manh eyak' q'uixvelal ix."
        },
        {
            "number": "16",
            "text": "Syal eyactancan junjunoc ixim manojaxo yaj chi' yic sik'chaanh ixim ix. Manh e tumej ix, xchi vinh."
        },
        {
            "number": "17",
            "text": "Axo yic vanxo yem k'u, ix yactan ix sik'an ixim, ix smak'anel ixim ix, ay am oxeoc almul ixim ix yik' ix."
        },
        {
            "number": "18",
            "text": "Ix lajvi chi', ix meltzaj ix d'a yol chonhab' chi', ix sch'oxan ix d'a ix yalib' chi' jantac ixim ix yik' ix. Yed'nac pax ixim mayb'il cebada chi' ix d'a ix yalib' chi', aton ixim maj lajvoclaj sk'uxan ix chi'."
        },
        {
            "number": "19",
            "text": "Ix sk'anb'an ix yalib' ix chi' d'ay: ¿Mach ay yic b'aj ach xid'ek' chi'? ¿B'ajtil ix a sik' ixim cebada tic? Yak'ocab' svach'k'olal Jehová d'a yib'anh jun mach vach' ix yutej sb'a chi' d'ayach, xchi ix. Ix yalan ix Rut chi' icha tic: --A jun vinh ay yic b'aj in xid'ek' chi', Booz sb'i vinh, xchi ix."
        },
        {
            "number": "20",
            "text": "Ix yalanxi ix yalib' ix chi' icha tic: --Yak'ocab' svach'k'olal Jehová d'a yib'anh vinhaj Booz chi', yujto vach' syutej spensar vinh d'ayonh a onh pitzan onh tic, icha yutejnac spensar vinh d'a eb' vinh co chamnac. Ix yalanxi ix: --A vinh chi' te ayto cuj co b'a yed' vinh, yuj chi' smoj ton scolvaj vinh d'ayonh, xchi ix."
        },
        {
            "number": "21",
            "text": "Ix yalan ix Rut chi' icha tic: --Ix yalpax vinh d'ayin icha tic: Syal a cotnhej a sik' ixim, anhej yed' eb' ix in checab' tic tzach b'ati, masanto ol lajvoc munlajel tic, xchi vinh d'ayin, xchi ix."
        },
        {
            "number": "22",
            "text": "Ix tak'vi ix yalib' ix chi': Vach' jun ach valib', vach' tato tzach b'atnhej yed' eb' ix schecab' vinh chi', max ach b'atlaj d'a junocxo ch'oc, yic vach' malaj mach tzach tzuntzani, xchi ix."
        },
        {
            "number": "23",
            "text": "Yuj chi' ix b'atnhej ix Rut yed' eb' ix schecab' vinhaj Booz chi', masanto ix lajvi sjochchaj ixim cebada yed' ixim trigo. Aynhejek' ix Rut yed' ix yalib' chi'."
        }
    ]
}