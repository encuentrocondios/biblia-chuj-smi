{
    "chapter": "3",
    "verses": [
        {
            "number": "1",
            "text": "Ay jun k'u ix yal ix Noemí t'a ix yalib' chi' icha tik: --Ach Rut, smoj tzin say junok etb'eyum nu yic wach' tzalajk'olal tzach aji."
        },
        {
            "number": "2",
            "text": "Ha winhaj Booz, winh ay schecab' eb' ix junnhej ix ach munlaj chi' yet'oc, te ayto cuj co b'a yet' winh. Ha t'a jun ak'val tik ol b'at winh ak'ojel matz'il cebada."
        },
        {
            "number": "3",
            "text": "Ha ticnaic, icha tik ol a k'ulej: B'iquel a b'a, tzak'anek' perfume t'ayach, a a pichul wach' tzak'ochi, tzach b'at b'aj ayek' winh chi', palta manh a comon ch'oxej a b'a ayic manto lajvi sva winh."
        },
        {
            "number": "4",
            "text": "Tonhej tzila' b'ajtil tzek' jichan winh svayi, slajvi chi' tzach ek' jichan t'a yoctac winh, tzak'anq'ue sti' sk'u' winh t'a yoctac chi' t'a ib'anh. Axo winh ol alanoc tas ol a k'ulej, xchi ix Noemí chi'."
        },
        {
            "number": "5",
            "text": "Ix tak'vi ix Rut chi' icha tik: --Ol in k'anab'ajej masanil tas ix al tik, xchi ix."
        },
        {
            "number": "6",
            "text": "Yuj chi' ix b'at ix b'aj smunlaj winhaj Booz chi', ix sk'anab'ajej ix icha ix aj yalan ix yalib' chi'."
        },
        {
            "number": "7",
            "text": "Ayic ix lajvi sva winhaj Booz chi' yet' yuk'an ha', te tzalajk'olal ix aj winh. Ixlajwi chi' ix ek' jichan winh svay t'a slak'anil b'aj cunhanek' ixim sat cebada chi'. Axo yic ix q'ue ak'val, te k'ojank'olal ix aj sk'och ix Rut chi', ix yik'anchaanh sk'u' winh ix t'a yoctac, ix ek' jichan ix svay ta'."
        },
        {
            "number": "8",
            "text": "Axo t'a chimilak'val ix q'ue jucnaj winh, ix sutmaj winh b'aj vaynac chi', haxo ix yab'an winh to ay jun ix ix jichanek' t'a yoctac chi'."
        },
        {
            "number": "9",
            "text": "--¿Mach ach? xchi winh. --Ha in Rut in a checab' in. Ha ach tik, smoj tzach kolwaj t'ayin, yujto te ayto uj a b'a yet' winh vetb'eyum chamnac, xchi ix."
        },
        {
            "number": "10",
            "text": "--Yak'ocab' swach'k'olal Jehová t'ayach. Ha ticnaic, ix nachajel vuuj chajtil to wach' a pensar, yujto tza nib'ej sb'inajcan winh etb'eyum chamnac. Q'uinaloc ta manh ichocta, syal ik'an a b'a yet' junocxo winh to quelemto, wach'chom meb'a', ma b'eyum, anhej tato syal a k'ool, palta maj a k'ulej icha chi'."
        },
        {
            "number": "11",
            "text": "Manh ak' pensar, yujto ha t'a yol co chonhab' tik, ojtacab'ilxo to wach' a b'inaji, yuj chi' ol in k'anab'ajej masanil tas tzal tik."
        },
        {
            "number": "12",
            "text": "Yeltoni ayto vuj in b'a ed'oc, palta ayto val junxo winh te ayto uj a b'a yet'oc t'a vichanh."
        },
        {
            "number": "13",
            "text": "Cananh t'a tik t'a jun ak'val tik. Ato k'ik'an svala', tato scha sk'ol winh chi' ach yik'an icha sleyal. Tato icha chi', wach' toni. Tato manh ol yal sk'ol winh jun, svak' in ti' t'a yichanh Jehová ach vik'ani. Vayanh ticnaic, haxo yic ol sacb'oc, ol ach paxoc, xchi winh."
        },
        {
            "number": "14",
            "text": "Yuj chi' ix vaycan ix t'a yoctac winhaj Booz chi' t'a jun ak'val chi'. Ayto sakb'i ix q'ue vaan ix, yujto ix yal winh t'a ix to malajocab' mach tz'ilani to ay junok ix ix, ix ulek' b'aj smunlaj winh chi'."
        },
        {
            "number": "15",
            "text": "Ix yalan winh t'a ix icha tik: --Iq'uel a xotil chi', tza pixan snhi' k'apac, xchi winh t'a ix. Ayic yamb'il snhi' k'apac xotil ix chi' yuj, ix secanem ixim cebada winh t'a yool, ay am vaqueoc almul ixim ix yaq'uem winh. Ix schelanq'ue winh t'a sjolom sjenhjab' ix, ix yik'anb'at ixim ix t'a chonhab' chi'."
        },
        {
            "number": "16",
            "text": "Axo ix k'och ix t'a ix yalib' chi', ix sk'anb'an ix: --¿Tas ix a k'ulej nu? xchi ix. Ix yalan ix Rut chi' tas ix yal winhaj Booz chi' icha tik:"
        },
        {
            "number": "17",
            "text": "--Ha masanil ixim cebada tik ix yak' winh t'ayin. Ix yalanpax winh to max yal in javi t'ayach tato malaj jab'oc tas ved'nac, xchi ix."
        },
        {
            "number": "18",
            "text": "Ix yalan ix yalib' ix chi': --Ha ticnaic jun nu, tanhvej tas ol ajelk'och jun tik. Manh ol ek' tiempo yuj winh. Ol sb'o yaj winh ticnaic, xchi ix t'a ix Rut chi'."
        }
    ]
}