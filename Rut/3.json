{
    "chapter": "3",
    "verses": [
        {
            "number": "1",
            "text": "Ay jun k'u ix yal ix Noemí t'a ix yalib' chi' icha tik: --Ach Rut, smoj tzin say junok etb'eyum nu yic wach' tzalajk'olal tzach aji."
        },
        {
            "number": "2",
            "text": "Ha vinhaj Booz, vinh ay schecab' eb' ix junnhej ix ach munlaj chi' yet'oc, te ayto cuj co b'a yet' vinh. Ha t'a jun ak'val tik ol b'at vinh ak'ojel matz'il cebada."
        },
        {
            "number": "3",
            "text": "Ha ticnaic, icha tik ol a k'ulej: B'iquel a b'a, tzak'anek' perfume t'ayach, a a pichul wach' tzak'ochi, tzach b'at b'aj ayek' vinh chi', palta manh a comon ch'oxej a b'a ayic manto lajvi sva vinh."
        },
        {
            "number": "4",
            "text": "Tonhej tzila' b'ajtil tzek' jichan vinh svayi, slajvi chi' tzach ek' jichan t'a yoctac vinh, tzak'anq'ue sti' sk'u' vinh t'a yoctac chi' t'a ib'anh. Axo vinh ol alanoc tas ol a k'ulej, xchi ix Noemí chi'."
        },
        {
            "number": "5",
            "text": "Ix tak'vi ix Rut chi' icha tik: --Ol in k'anab'ajej masanil tas ix al tik, xchi ix."
        },
        {
            "number": "6",
            "text": "Yuj chi' ix b'at ix b'aj smunlaj vinhaj Booz chi', ix sk'anab'ajej ix icha ix aj yalan ix yalib' chi'."
        },
        {
            "number": "7",
            "text": "Ayic ix lajvi sva vinhaj Booz chi' yet' yuk'an ha', te tzalajk'olal ix aj vinh. Ixlajwi chi' ix ek' jichan vinh svay t'a slak'anil b'aj cunhanek' ixim sat cebada chi'. Axo yic ix q'ue ak'val, te k'ojank'olal ix aj sk'och ix Rut chi', ix yik'anchaanh sk'u' vinh ix t'a yoctac, ix ek' jichan ix svay ta'."
        },
        {
            "number": "8",
            "text": "Axo t'a chimilak'val ix q'ue jucnaj vinh, ix sutmaj vinh b'aj vaynac chi', haxo ix yab'an vinh to ay jun ix ix jichanek' t'a yoctac chi'."
        },
        {
            "number": "9",
            "text": "--¿Mach ach? xchi vinh. --Ha in Rut in a checab' in. Ha ach tik, smoj tzach colvaj t'ayin, yujto te ayto uj a b'a yet' vinh vetb'eyum chamnac, xchi ix."
        },
        {
            "number": "10",
            "text": "--Yak'ocab' svach'k'olal Jehová t'ayach. Ha ticnaic, ix nachajel vuuj chajtil to wach' a pensar, yujto tza nib'ej sb'inajcan vinh etb'eyum chamnac. Q'uinaloc ta manh ichocta, syal ik'an a b'a yet' junocxo vinh to quelemto, wach'chom meb'a', ma b'eyum, anhej tato syal a k'ool, palta maj a k'ulej icha chi'."
        },
        {
            "number": "11",
            "text": "Manh ak' pensar, yujto ha t'a yol co chonhab' tik, ojtacab'ilxo to wach' a b'inaji, yuj chi' ol in k'anab'ajej masanil tas tzal tik."
        },
        {
            "number": "12",
            "text": "Yeltoni ayto vuj in b'a ed'oc, palta ayto val junxo vinh te ayto uj a b'a yet'oc t'a vichanh."
        },
        {
            "number": "13",
            "text": "Cananh t'a tik t'a jun ak'val tik. Ato k'ik'an svala', tato scha sk'ol vinh chi' ach yik'an icha sleyal. Tato icha chi', wach' toni. Tato manh ol yal sk'ol vinh jun, svak' in ti' t'a yichanh Jehová ach vik'ani. Vayanh ticnaic, haxo yic ol sacb'oc, ol ach paxoc, xchi vinh."
        },
        {
            "number": "14",
            "text": "Yuj chi' ix vaycan ix t'a yoctac vinhaj Booz chi' t'a jun ak'val chi'. Ayto sakb'i ix q'ue vaan ix, yujto ix yal vinh t'a ix to malajocab' mach tz'ilani to ay junok ix ix, ix ulek' b'aj smunlaj vinh chi'."
        },
        {
            "number": "15",
            "text": "Ix yalan vinh t'a ix icha tik: --Iq'uel a xotil chi', tza pixan snhi' k'apac, xchi vinh t'a ix. Ayic yamb'il snhi' k'apac xotil ix chi' yuj, ix secanem ixim cebada vinh t'a yool, ay am vaqueoc almul ixim ix yaq'uem vinh. Ix schelanq'ue vinh t'a sjolom sjenhjab' ix, ix yik'anb'at ixim ix t'a chonhab' chi'."
        },
        {
            "number": "16",
            "text": "Axo ix k'och ix t'a ix yalib' chi', ix sk'anb'an ix: --¿Tas ix a k'ulej nu? xchi ix. Ix yalan ix Rut chi' tas ix yal vinhaj Booz chi' icha tik:"
        },
        {
            "number": "17",
            "text": "--Ha masanil ixim cebada tik ix yak' vinh t'ayin. Ix yalanpax vinh to max yal in javi t'ayach tato malaj jab'oc tas ved'nac, xchi ix."
        },
        {
            "number": "18",
            "text": "Ix yalan ix yalib' ix chi': --Ha ticnaic jun nu, tanhvej tas ol ajelk'och jun tik. Manh ol ek' tiempo yuj vinh. Ol sb'o yaj vinh ticnaic, xchi ix t'a ix Rut chi'."
        }
    ]
}