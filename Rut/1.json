{
    "chapter": "1",
    "verses": [
        {
            "number": "1",
            "text": "Ayic ayoch eb' juez yajalil d'a chonhab' Israel, ix javi jun nivan vejel d'a chonhab' chi'. A d'a jun tiempoal chi', ay jun vinh aj chonhab' Belén d'a yol yic Judá, ix b'at cajnaj vinh yed' ix yetb'eyum yed' chavanh yuninal d'a yol yic Moab yuj jun vejel chi'."
        },
        {
            "number": "2",
            "text": "A jun vinh chi', Elimelec sb'i vinh, axo ix yetb'eyum vinh, Noemí sb'i ix. Axo eb' vinh yuninal vinh chi', aton vinhaj Mahlón yed' vinhaj Quelión. Aj Efrata eb', Belén pax sb'i. Ix b'atcan cajan eb' d'a yol yic Moab chi'. Lajunhe' ab'il ix ek' eb' ta'. Yacb'an ayek' eb' chi' ta', ix cham vinhaj Elimelec yetb'eyum ix Noemí chi', ix can ix yed' chavanh eb' vinh yune' chi'. Ix lajvi chi', ix och yetb'eyum eb' vinh schavanhil. Ix yik'laj sb'a eb' vinh yed' chavanh eb' ix aj Moab chi', jun ix scuch Orfa, axo junxo ix scuch Rut."
        },
        {
            "number": "3",
            "text": "Axo ix aji, ix champax vinhaj Mahlón yed' vinhaj Quelión chi', yuj chi' ix can ix Noemí sch'ocoj, yujto ix cham eb' vinh yune' ix chi', ix champax vinh yetb'eyum ix."
        },
        {
            "number": "4",
            "text": "Axo ix yab'an ix Noemí chi' to ix ok'xi sk'ool Jehová d'a chonhab' Israel, manhxalaj vejel ta'."
        },
        {
            "number": "5",
            "text": "Yuj chi' ix meltzaj ix d'a Judá yed' chavanh eb' ix yalib' chi'."
        },
        {
            "number": "6",
            "text": "Ayic van scot eb' ix d'a yoltac b'e, ix yalan ix d'a eb' ix yalib' chi' icha tic: --A ticnaic, paxanhec d'a spat e mam e nun. A Jehová ol och eyed'oc yujto vach'nhej ix eyutej e b'a d'ayin yed' d'a eb' vinh vune'."
        },
        {
            "number": "7",
            "text": "Aocab' Jehová ol och eyed'oc yic ol ochxoc eyetb'eyum, vach'nhej ol aj eyajxiek' d'a e pat, xchi ix. Ix tz'ub'anelta sti' eb' ix yalib' ix chi', ix syamanoch eb' ix yoq'ui."
        },
        {
            "number": "8",
            "text": "Ix yalan eb' ix icha tic: --Max onh canlaj. Ol onh b'at ed'oc d'a a chonhab' chi', xchi eb' ix."
        },
        {
            "number": "9",
            "text": "Ix yalanxi ix d'a eb' ix: --Ex valib', paxanhec d'a e pat. ¿Tasto val yuj tzex och tzak'an vuuj? Malaj vune' toxo tz'aji yic tzeyik'lan e b'a yed'oc."
        },
        {
            "number": "10",
            "text": "Yuj chi' ixiquec, paxanhec d'a e pat. Yujto a in tic, chichim inxo, manhxo ol ochlaj vetb'eyum. Vach'chom sval ticnaic to a d'a jun ak'val tic ol och vetb'eyum, olto aljoc vune', ta xin chi,"
        },
        {
            "number": "11",
            "text": "¿palta tom olto e tanhvej sq'uib' eb' vinh, yic ol eyik'an e b'a yed' eb' vinh? ¿Tom yujnhej e tanhvani, manhxo ol och eyetb'eyum? Maay ex valib', manh ol yal-laj icha chi'. A in tic, victaxon yaj yaelal ix yak'cot Jehová d'a vib'anh. Ol am in te cus eyuuj tato ol vila' to ol eyab' syail, xchi ix d'a eb' ix yalib' chi'."
        },
        {
            "number": "12",
            "text": "Ix ochxi ijan eb' ix yoq'ui. Ix lajvi chi', axo ix Orfa ix tz'ub'ancanelta sti' ix, ix meltzaj ix. Axo pax ix Rut jun, ix cannhej ix yed' ix."
        },
        {
            "number": "13",
            "text": "Ix yalanxi ix Noemí chi' d'a ix Rut chi' icha tic: --Tzam ila' to a ix a mu' toxo ix pax ix d'a schonhab' yed' d'a sdiosal, ixic pax a ach tic, xchi ix."
        },
        {
            "number": "14",
            "text": "Ix tak'vi ix Rut chi' icha tic: --Manh ach och ijan alan d'ayin yic tzach vactejcani. Yalnhej b'aj ol ach b'atoc, ol in b'atnhej ed'oc. A b'aj ol ach ajoc, ata' ol in aj pax ed'oc. A a chonhab', a ol och in chonhab'oc, a a Diosal, a ol ochpax in Diosaloc."
        },
        {
            "number": "15",
            "text": "A b'aj ol ach chamoc, ata' ol in champaxoc, ata' ol in mucnajoc. Yak'ocab' in yaelal Jehová tato tzach vactejcani, masanto a chamel ol ik'an co pojan co b'a, xchi ix Rut chi'."
        },
        {
            "number": "16",
            "text": "Axo ix yilan ix Noemí chi' to ay val och d'a sk'ol ix Rut chi' sb'at yed'oc, manhxalaj tas ix yal ix d'a ix."
        },
        {
            "number": "17",
            "text": "Ix b'eyxicot eb' ix schavanhil, masanto ix javi eb' ix d'a Belén. Ayic ix javi eb' ix ta', masanil eb' anima ay ta' ix te sat sk'ol eb'. Ix yalan eb' ix ix icha tic: --¿Mantoc a ix Noemí tic? xchi eb' ix."
        },
        {
            "number": "18",
            "text": "Yuj chi' ix tak'vi ix d'a eb' ix icha tic: --Manhxo eyal Noemí d'ayin, palta Mara tzeyak' in b'iej, yujto a Dios Syal Yuj Smasanil, a' ix ak'an in yaelal."
        },
        {
            "number": "19",
            "text": "Ayic ix in b'at d'a tic, manh jantacoc tas ay d'ayin, axo yic tzin meltzaj tic, manhxalaj jab'oc. Icha chi' ix el d'a sk'ool Jehová sjavi d'a vib'anh, ¿tasto val yuj tzeyal Noemí chi' d'ayin yujto toxo ix ja d'a vib'anh vab'an syail yuj Dios Syal Yuj Smasanil? xchi ix."
        },
        {
            "number": "20",
            "text": "Ichaton chi' ix aj sjavi ix Noemí yed' ix Rut d'a Belén chi', spetoj eb' ix d'a yol yic Moab. A ix javi eb' ix chi', van val syamchajoch sjochchaj ixim cebada."
        }
    ]
}