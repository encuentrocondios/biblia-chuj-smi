{
    "chapter": "37",
    "verses": [
        {
            "number": "1",
            "text": "Ha winhaj Jacob ix cannhej cajan winh t'a Canaán b'aj ek'nac cajan smam."
        },
        {
            "number": "2",
            "text": "Aton yab'ixal winhaj Jacob tik. Ha winhaj José yuninal winhaj Jacob, 17 ab'il sk'inal winh, tanhwoj calnel syak' winh yet' heb' winh yuk'tac. Ha heb' winh yuk'tac winh chi', aton heb' winh yune' ix Bilha yet' ix Zilpa, heb' ix chab'il yetb'eyum winhaj Jacob. Ha winhaj José chi' tz'ik'ancot ab'ix t'a winh smam tato manh wach'oc syutej sb'a heb' winh yuk'tac winh chi'."
        },
        {
            "number": "3",
            "text": "Te xajan winhaj José chi' yuj winh smam t'a yichanh juntzanhxo heb' winh yuk'tac chi', yujto yolxo yichamwinaquil ix alji winh. Yuj chi' ix sb'o jun spichul winh, tz'ib'iltac yilji."
        },
        {
            "number": "4",
            "text": "Ha ix yilan juntzanhxo heb' winh yuk'tac winh chi' to yelxo wal te xajan winhaj José chi' yuj winh smam chi', ix te chichon sk'ol heb' winh t'a winh, te chuk slolon heb' winh t'a winh."
        },
        {
            "number": "5",
            "text": "Ay jun swayich winhaj José chi' ix ochi, ix yalan winh t'a heb' winh yuk'tac chi' icha tik: --Ab'ec wal in wayich. Ix in wayichej to wan ko jochwi trigo, junjun onh qued' junjun manoja quico'. D'a jun rato chi' ix k'e linhan ixim wico' yet' ixim eyic chi', haxo ixim eyic chi' ix em nhojan ixim t'a spatic yichanh ixim wik chi', xchi winh. Ix tak'wi heb' winh yuk'tac winh chi' icha tik: --¿Am syalelk'och jun tzal chi' to ol ach och ko reyaloc? ¿A ach am ol ala' tas ol ko k'ulej? xchi heb' winh. Ix te cot yowal heb' winh yuj swayich winh ix yal chi'."
        },
        {
            "number": "6",
            "text": "Ixlajwi chi' ix och junxo swayich winhaj José chi', ix yalanxi winh t'a heb' winh yuk'tac chi' icha tik: --Ay wal junxo in wayich ix ochi. Ha t'a jun in wayich chi' ix wila'', to a k'u yet' k'een uj yet' uxluche' k'anal ix em nhojan t'ayin, xchi winh."
        },
        {
            "number": "7",
            "text": "Ayic ix yalan swayich winh chi' t'a winh smam yet' t'a heb' winh yuk'tac chi', ix cot yowal winh smam winh chi, ix yalan winh t'a winh icha tik: --¿Tas syalelk'och jun a wayich chi? ¿Tom ol in em nhojan yet' ix a nun yet' heb' winh uk'tac tik t'a ichanh? xchi winh."
        },
        {
            "number": "8",
            "text": "Icha chi' ix aj sk'e waan schichonk'olal heb' winh yuk'tac winh chi' t'a spatic, palta haxo winh smam winh chi', ix snaub'tanhej wal winh tas wal syalelk'och jun swayich winh chi'."
        },
        {
            "number": "9",
            "text": "Ay jun k'ual ix b'at heb' winh yuk'tac winhaj José chi' t'a Siquem say b'aj wach' swa nok' scalnel winh smam heb' winh chi'."
        },
        {
            "number": "10",
            "text": "Ixlajwi chi', ix yalan winhaj Israel t'a winhaj José chi' icha tik: --Ha tiknaik a heb' winh uk'tac, ha t'a Siquem ayek' heb' winh tanhwoj calnel, tzin nib'ej tzach b'at il heb' winh, xchi winh. --Inye, ol in b'atoc, xchi winhaj José chi'."
        },
        {
            "number": "11",
            "text": "--Wach' jun, ixic, yic wach' tzila' chajtil yaj heb' winh yet' nok' calnel chi', tzul alan wab'i, xchi winh smam winh chi'. D'a sch'olanil lum Hebrón ayek' winhaj José chi' ayic ix checjib'at winh yuj winh smam. Axo yic ix k'och winh t'a yol yic Siquem,"
        },
        {
            "number": "12",
            "text": "ix ek'chaj winh sayek' heb' winh yuk'tac chi' ta'. Ay jun winh winak ix schalaj sb'a winh yet'oc, ix sk'anb'an winh winak chi' icha tik: --¿Tas tzek' a saya'? xchi winh t'a winhaj José chi'."
        },
        {
            "number": "13",
            "text": "--To tzin ek' in say heb' winh wuk'tac. ¿Maj am ila' b'ajtil stanhwej nok' calnel heb' winh? xchi winhaj José chi'."
        },
        {
            "number": "14",
            "text": "--Toxo ix b'at heb' winh t'a tik. Ix wab' yalan heb' winh: Wach' tzonh b'at t'a Dotán, xchi heb' winh ix wab'i, xchi winh winak chi'. Ix b'atnhej winhaj José chi', ix ilchaj heb' winh yuk'tac winh chi' yuj t'a Dotán chi'."
        },
        {
            "number": "15",
            "text": "Ayic ix yilanb'at winh heb' winh t'a najat, ayto wal sk'och winh t'a heb' winh, ix slajtian sb'a heb' winh tas syutej heb' winh smilancham winh."
        },
        {
            "number": "16",
            "text": "Ix yalan heb' winh icha tik: --Ina sja winh swayichani."
        },
        {
            "number": "17",
            "text": "Co mileccham winh, ol ko julancanb'at winh t'a yol junok jul, ol calani to a am junok nok' nok' chium anima ix chianb'at winh. Ol quilan b'ian tas ol aj yelk'och juntzanh swayich winh chi', xchi heb' winh."
        },
        {
            "number": "18",
            "text": "Ayic ix yab'an juntzanh lolonel chi' winhaj Rubén, ix snaan winh tas wach' syutej scolanel winhaj José chi' t'a yol sk'ab' heb' winh, ix yalan winh icha tik: --Maay, manh ko milecchamlaj winh."
        },
        {
            "number": "19",
            "text": "Mocab' och schamel winh chi' ko muloc. Anhejto skak'em winh t'a yol junok yet'tal ha' joyb'il t'a tzinan lum tik. Mocab'a junok onh tz'och ko k'ab' t'a winh, xchi winh. Ix yal jun lolonel chi' winhaj Rubén chi', yujto snib'ej winh scolcan winhaj José chi', yic wach' syak' meltzaj winh winh t'a winh smam."
        },
        {
            "number": "20",
            "text": "Axo ix k'och winhaj José b'aj ayek' heb' winh yuk'tac chi', elanhchamel ix tzak'jicot winh yuj heb' winh. Ix yik'anel spichul winh heb' winh ayochi, aton jun tz'ib'iltac yilji."
        },
        {
            "number": "21",
            "text": "Ixlajwi chi' ix ak'jiem winh yuj heb' t'a yol jun yet'tal ha' jul yich, malaj ha ha' t'a yool."
        },
        {
            "number": "22",
            "text": "Ixlajwi chi' ix em k'ojan heb' winh wael. Yacb'an chi' jun, ix yilan heb' winh scot jun nhilanh heb' winh ismaelita ix cot t'a Galaad. Ha perfume, bálsamo yet' mirra ayoch yib'anh scamello heb' winh, sb'at heb' winh schonh t'a Egipto."
        },
        {
            "number": "23",
            "text": "Ix yalan winhaj Judá t'a heb' yuk'tac chi' icha tik: --¿Tas skak' ganar sco milancham winh cuk'tac tik, sco k'ub'aneli to maj quila' b'aj ix cham winh?"
        },
        {
            "number": "24",
            "text": "Wach' ama to sco chonhb'at winh t'a heb' winh ismaelita wan sja tik. Mocab' ko milcham winh yujto cuk'tac ko b'a yet' winh, xchi winh. Ix schaan sk'ol heb' winh chi' tas ix yal winhaj Judá chi'."
        },
        {
            "number": "25",
            "text": "Axo yic ix ek' heb' winh aj Madián chi', elanhchamel ix ik'chajk'eta winhaj José t'a yol jun jul chi', ix schonhanb'at winh heb' winh t'a heb' winh chonhwajum chi'. 20 siclo plata ix yak' heb' winh t'a heb' winh stojoloc. Icha chi' ix aj yik'chajb'at winhaj José chi' t'a Egipto."
        },
        {
            "number": "26",
            "text": "Ayic ix jax winhaj Rubén chi', ix b'at winh yil t'a sti' jun jul chi', manhxalaj winhaj José chi' ayeq'ui. Ix snhik'chitanb'at sjaj spichul winh yuj scusk'olal."
        },
        {
            "number": "27",
            "text": "Ix b'at lemnaj winh t'a heb' winh yuk'tac chi', ix yalan winh icha tik: --Manhxo ayoquem winh cuk'tac t'a jun jul chi'. ¿Tas wach' tzin k'ulej tiknaik? xchi winh."
        },
        {
            "number": "28",
            "text": "Ha t'a jun rato chi', ix smilancham jun nok' yune' chiwa heb' winh. Ix yik'anelta schiq'uil nok' heb' winh, ix sb'onhanoch heb' winh t'a spichul winhaj José chi'."
        },
        {
            "number": "29",
            "text": "Ix yak'anb'at jun pichul chi' heb' winh t'a winh smam, ix yalanb'at heb' winh icha tik: Ix ilchaj jun pichul tik cuuj, ilnab'i talaj a spichul winh uninal, xchib'at heb' winh."
        },
        {
            "number": "30",
            "text": "Ayic ix yilan winhaj Jacob, to aton spichul winhaj José, ix yalan winh icha tik: Ay... aton wal spichul winh wuninal tik. Ay am wal junok nok' schi'an anima ix tzilchitanb'at winh, ix schianb'at wuninal, xchi winh."
        },
        {
            "number": "31",
            "text": "Ixlajwi chi', ix snhik'chitanel spichul winh, ix yak'anoch jun pichul winh yic cusk'olal. Te niwan tiempo ix ok' winh yuj winh yunin chi'."
        },
        {
            "number": "32",
            "text": "Masanil heb' yuninal winh yet' heb' ix yisil winh, ix yak'lej heb' yak'an sniwanil sk'ol winh, palta max yal-laj sk'ol winh tz'ak'ji sniwanil sk'ool. Tz'ok'nhej winh yuj winh yuninal chi'. Ix yalan winh icha tik: Ol te cusnhej wal in k'ool yuj winh wuninal masanto ol in b'at b'aj ayek' winh t'a skal heb' chamnac, xchi winh."
        },
        {
            "number": "33",
            "text": "Axo heb' winh aj Madián chi', ayic ix k'och heb' winh t'a Egipto chi', ix schonhanxib'at winhaj José chi' heb' winh t'a winhaj Potifar, yajal heb' stanhwan winh rey t'a Egipto chi'."
        }
    ]
}