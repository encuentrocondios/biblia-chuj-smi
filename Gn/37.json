{
    "chapter": "37",
    "verses": [
        {
            "number": "1",
            "text": "Ha vinhaj Jacob ix cannhej cajan vinh t'a Canaán b'aj ek'nac cajan smam."
        },
        {
            "number": "2",
            "text": "Aton yab'ixal vinhaj Jacob tik. Ha vinhaj José yuninal vinhaj Jacob, 17 ab'il sq'uinal vinh, tanhvoj calnel syak' vinh yet' eb' vinh yuk'tac. Ha eb' vinh yuk'tac vinh chi', aton eb' vinh yune' ix Bilha yet' ix Zilpa, eb' ix chab'il yetb'eyum vinhaj Jacob. Ha vinhaj José chi' tz'ik'ancot ab'ix t'a vinh smam tato manh wach'oc syutej sb'a eb' vinh yuk'tac vinh chi'."
        },
        {
            "number": "3",
            "text": "Te xajan vinhaj José chi' yuj vinh smam t'a yichanh juntzanhxo eb' vinh yuk'tac chi', yujto yolxo yichamvinaquil ix alji vinh. Yuj chi' ix sb'o jun spichul vinh, tz'ib'iltac yilji."
        },
        {
            "number": "4",
            "text": "Ha ix yilan juntzanhxo eb' vinh yuk'tac vinh chi' to yelxo val te xajan vinhaj José chi' yuj vinh smam chi', ix te chichon sk'ol eb' vinh t'a vinh, te chuk slolon eb' vinh t'a vinh."
        },
        {
            "number": "5",
            "text": "Ay jun svayich vinhaj José chi' ix ochi, ix yalan vinh t'a eb' vinh yuk'tac chi' icha tik: --Ab'ec val in vayich. Ix in vayichej to van co jochvi trigo, junjun onh qued' junjun manoja quico'. D'a jun rato chi' ix q'ue linhan ixim vico' yet' ixim eyic chi', haxo ixim eyic chi' ix em nhojan ixim t'a spatic yichanh ixim wik chi', xchi vinh. Ix tak'vi eb' vinh yuk'tac vinh chi' icha tik: --¿Am syalelk'och jun tzal chi' to ol ach och co reyaloc? ¿A ach am ol ala' tas ol co k'ulej? xchi eb' vinh. Ix te cot yoval eb' vinh yuj svayich vinh ix yal chi'."
        },
        {
            "number": "6",
            "text": "Ixlajwi chi' ix och junxo svayich vinhaj José chi', ix yalanxi vinh t'a eb' vinh yuk'tac chi' icha tik: --Ay val junxo in vayich ix ochi. Ha t'a jun in vayich chi' ix wila'', to a k'u yet' q'uen uj yet' uxluche' k'anal ix em nhojan t'ayin, xchi vinh."
        },
        {
            "number": "7",
            "text": "Ayic ix yalan svayich vinh chi' t'a vinh smam yet' t'a eb' vinh yuk'tac chi', ix cot yoval vinh smam vinh chi, ix yalan vinh t'a vinh icha tik: --¿Tas syalelk'och jun a vayich chi? ¿Tom ol in em nhojan yet' ix a nun yet' eb' vinh uk'tac tik t'a ichanh? xchi vinh."
        },
        {
            "number": "8",
            "text": "Icha chi' ix aj sq'ue vaan schichonk'olal eb' vinh yuk'tac vinh chi' t'a spatic, palta haxo vinh smam vinh chi', ix snaub'tanhej val vinh tas val syalelk'och jun svayich vinh chi'."
        },
        {
            "number": "9",
            "text": "Ay jun k'ual ix b'at eb' vinh yuk'tac vinhaj José chi' t'a Siquem say b'aj wach' sva nok' scalnel vinh smam eb' vinh chi'."
        },
        {
            "number": "10",
            "text": "Ixlajwi chi', ix yalan vinhaj Israel t'a vinhaj José chi' icha tik: --Ha ticnaic a eb' vinh uk'tac, ha t'a Siquem ayek' eb' vinh tanhvoj calnel, tzin nib'ej tzach b'at il eb' vinh, xchi vinh. --Inye, ol in b'atoc, xchi vinhaj José chi'."
        },
        {
            "number": "11",
            "text": "--Wach' jun, ixic, yic wach' tzila' chajtil yaj eb' vinh yet' nok' calnel chi', tzul alan vab'i, xchi vinh smam vinh chi'. D'a sch'olanil lum Hebrón ayek' vinhaj José chi' ayic ix checjib'at vinh yuj vinh smam. Axo yic ix k'och vinh t'a yol yic Siquem,"
        },
        {
            "number": "12",
            "text": "ix ek'chaj vinh sayek' eb' vinh yuk'tac chi' ta'. Ay jun vinh vinac ix schalaj sb'a vinh yet'oc, ix sk'anb'an vinh vinac chi' icha tik: --¿Tas tzek' a saya'? xchi vinh t'a vinhaj José chi'."
        },
        {
            "number": "13",
            "text": "--To tzin ek' in say eb' vinh vuk'tac. ¿Maj am ila' b'ajtil stanhvej nok' calnel eb' vinh? xchi vinhaj José chi'."
        },
        {
            "number": "14",
            "text": "--Toxo ix b'at eb' vinh t'a tik. Ix vab' yalan eb' vinh: Wach' tzonh b'at t'a Dotán, xchi eb' vinh ix vab'i, xchi vinh vinac chi'. Ix b'atnhej vinhaj José chi', ix ilchaj eb' vinh yuk'tac vinh chi' yuj t'a Dotán chi'."
        },
        {
            "number": "15",
            "text": "Ayic ix yilanb'at vinh eb' vinh t'a najat, ayto val sk'och vinh t'a eb' vinh, ix slajtian sb'a eb' vinh tas syutej eb' vinh smilancham vinh."
        },
        {
            "number": "16",
            "text": "Ix yalan eb' vinh icha tik: --Ina sja vinh svayichani."
        },
        {
            "number": "17",
            "text": "Co mileccham vinh, ol co julancanb'at vinh t'a yol junok jul, ol calani to a am junok nok' nok' chium anima ix chianb'at vinh. Ol quilan b'ian tas ol aj yelk'och juntzanh svayich vinh chi', xchi eb' vinh."
        },
        {
            "number": "18",
            "text": "Ayic ix yab'an juntzanh lolonel chi' vinhaj Rubén, ix snaan vinh tas wach' syutej scolanel vinhaj José chi' t'a yol sk'ab' eb' vinh, ix yalan vinh icha tik: --Maay, manh co milecchamlaj vinh."
        },
        {
            "number": "19",
            "text": "Mocab' och schamel vinh chi' co muloc. Anhejto scaq'uem vinh t'a yol junok yet'tal ha' joyb'il t'a tzinan lum tik. Mocab'a junok onh tz'och co k'ab' t'a vinh, xchi vinh. Ix yal jun lolonel chi' vinhaj Rubén chi', yujto snib'ej vinh scolcan vinhaj José chi', yic wach' syak' meltzaj vinh vinh t'a vinh smam."
        },
        {
            "number": "20",
            "text": "Axo ix k'och vinhaj José b'aj ayek' eb' vinh yuk'tac chi', elanhchamel ix tzak'jicot vinh yuj eb' vinh. Ix yik'anel spichul vinh eb' vinh ayochi, aton jun tz'ib'iltac yilji."
        },
        {
            "number": "21",
            "text": "Ixlajwi chi' ix ak'jiem vinh yuj eb' t'a yol jun yet'tal ha' jul yich, malaj ha ha' t'a yool."
        },
        {
            "number": "22",
            "text": "Ixlajwi chi' ix em k'ojan eb' vinh vael. Yacb'an chi' jun, ix yilan eb' vinh scot jun nhilanh eb' vinh ismaelita ix cot t'a Galaad. Ha perfume, bálsamo yet' mirra ayoch yib'anh scamello eb' vinh, sb'at eb' vinh schonh t'a Egipto."
        },
        {
            "number": "23",
            "text": "Ix yalan vinhaj Judá t'a eb' yuk'tac chi' icha tik: --¿Tas scak' ganar sco milancham vinh cuk'tac tik, sco k'ub'aneli to maj quila' b'aj ix cham vinh?"
        },
        {
            "number": "24",
            "text": "Wach' ama to sco chonhb'at vinh t'a eb' vinh ismaelita van sja tik. Mocab' co milcham vinh yujto cuk'tac co b'a yet' vinh, xchi vinh. Ix schaan sk'ol eb' vinh chi' tas ix yal vinhaj Judá chi'."
        },
        {
            "number": "25",
            "text": "Axo yic ix ek' eb' vinh aj Madián chi', elanhchamel ix ik'chajq'ueta vinhaj José t'a yol jun jul chi', ix schonhanb'at vinh eb' vinh t'a eb' vinh chonhvajum chi'. 20 siclo plata ix yak' eb' vinh t'a eb' vinh stojoloc. Icha chi' ix aj yik'chajb'at vinhaj José chi' t'a Egipto."
        },
        {
            "number": "26",
            "text": "Ayic ix jax vinhaj Rubén chi', ix b'at vinh yil t'a sti' jun jul chi', manhxalaj vinhaj José chi' ayeq'ui. Ix snhik'chitanb'at sjaj spichul vinh yuj scusk'olal."
        },
        {
            "number": "27",
            "text": "Ix b'at lemnaj vinh t'a eb' vinh yuk'tac chi', ix yalan vinh icha tik: --Manhxo ayoquem vinh cuk'tac t'a jun jul chi'. ¿Tas wach' tzin k'ulej ticnaic? xchi vinh."
        },
        {
            "number": "28",
            "text": "Ha t'a jun rato chi', ix smilancham jun nok' yune' chiva eb' vinh. Ix yik'anelta schiq'uil nok' eb' vinh, ix sb'onhanoch eb' vinh t'a spichul vinhaj José chi'."
        },
        {
            "number": "29",
            "text": "Ix yak'anb'at jun pichul chi' eb' vinh t'a vinh smam, ix yalanb'at eb' vinh icha tik: Ix ilchaj jun pichul tik cuuj, ilnab'i talaj a spichul vinh uninal, xchib'at eb' vinh."
        },
        {
            "number": "30",
            "text": "Ayic ix yilan vinhaj Jacob, to aton spichul vinhaj José, ix yalan vinh icha tik: Ay... aton val spichul vinh vuninal tik. Ay am val junok nok' schi'an anima ix tzilchitanb'at vinh, ix schianb'at vuninal, xchi vinh."
        },
        {
            "number": "31",
            "text": "Ixlajwi chi', ix snhik'chitanel spichul vinh, ix yak'anoch jun pichul vinh yic cusk'olal. Te niwan tiempo ix ok' vinh yuj vinh yunin chi'."
        },
        {
            "number": "32",
            "text": "Masanil eb' yuninal vinh yet' eb' ix yisil vinh, ix yak'lej eb' yak'an snivanil sk'ol vinh, palta max yal-laj sk'ol vinh tz'ak'ji snivanil sk'ool. Tz'ok'nhej vinh yuj vinh yuninal chi'. Ix yalan vinh icha tik: Ol te cusnhej val in k'ool yuj vinh vuninal masanto ol in b'at b'aj ayek' vinh t'a skal eb' chamnac, xchi vinh."
        },
        {
            "number": "33",
            "text": "Axo eb' vinh aj Madián chi', ayic ix k'och eb' vinh t'a Egipto chi', ix schonhanxib'at vinhaj José chi' eb' vinh t'a vinhaj Potifar, yajal eb' stanhvan vinh rey t'a Egipto chi'."
        }
    ]
}