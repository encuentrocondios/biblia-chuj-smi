{
    "chapter": "3",
    "verses": [
        {
            "number": "1",
            "text": "Ha nok' chan, yelxo wal te jelan nok' t'a yichanh masanil nok' k'ultaquil nok' ix sb'o Jehová Dios. Ix yalan nok' t'a ix ix: --¿Tom yel ix yal Dios to max yal e loan sat masanil te' avb'en te' tik? xchi nok'."
        },
        {
            "number": "2",
            "text": "Ix tak'vi ix t'a nok' icha tik: --Masanil te' syal co loan sat,"
        },
        {
            "number": "3",
            "text": "anhej jun te' ay t'a snanhal te' avb'en te' tik, ix yal Dios to max yal-laj co loan sat te', ma co yamani, yic wach' max onh chami, xchi ix."
        },
        {
            "number": "4",
            "text": "Ix tak'vi nok' chan chi' t'a ix: --Tonhej syal Dios chi'. Manh ol ex chamlaj."
        },
        {
            "number": "5",
            "text": "Palta yojtac Dios, ayic ol e loan sat te' chi', ol tz'acvoc e pensar, lajan ol ex ajkan yet'oc, ol nachajel wach'il yet' chukal eyuuj, xchi nok' t'a ix."
        },
        {
            "number": "6",
            "text": "Axo ix yilanoch sat te' chi' ix, te wach' am sloji, te wach' yiljiochi, ix snib'anoch ix, yic wach' stz'acviel spensar ix snaani. Yuj chi' ix sb'ixanelta jun sat te' chi' ix, ix sloan ix. Ixlajwi chi' ix yak'anpax ix t'a winh yetb'eyum chi', ix sloanpax te' winh yet' ix."
        },
        {
            "number": "7",
            "text": "Ha t'a jun rato chi', ix nachajel yuj eb', ix yilanoch sb'a eb' to b'eranel eb', yuj chi' a xil te' higo ix smol eb', ix stz'isan eb' spichuloc, yic tz'och t'a snanhal eb'."
        },
        {
            "number": "8",
            "text": "Axo ix yab'an winh vinac chi' yet' ix ix chi' to van yek' Jehová Dios t'a skal te avb'en te' chi' t'a yemxok'ualil, yic sicxo k'u, ix el lemnaj eb' sk'ub'ejel sb'a t'ay t'a skal te avb'en te' chi'."
        },
        {
            "number": "9",
            "text": "Axo ix avtaj winh yuj Jehová Dios: --Ach Adán, ¿b'ajtil ayach eq'ui? xchi."
        },
        {
            "number": "10",
            "text": "Ix tak'vi winh: --Ina vajek' tik, ix vab'i to van ek' t'a skal te' avb'en te' tik, ix in xivb'ati yujto b'eran in eli, yuj chi' ix in k'ub'ejel in b'a, xchi winh."
        },
        {
            "number": "11",
            "text": "Ix sk'anb'an Dios t'a winh: --¿Mach ix alan t'ayach to b'eran ach eli? Tope ix a lo sat te te', te' ix wal t'ayach to max yal-laj a loani, xchi t'a winh."
        },
        {
            "number": "12",
            "text": "Ix tak'vixi winh icha tik: --Ha ix ix, ix ak' vetb'eyumoc, a ix, ix ak'an te' t'ayin, yuj chi' ix in lo te', xchi winh."
        },
        {
            "number": "13",
            "text": "Ix sk'anb'an Dios t'a ix: --¿Tas yuj icha chi' ix a k'ulej? xchi. Ix tak'vi ix: --Ha nok' chan in ak'an musansatil, yuj chi' ix in lo te', xchi ix."
        },
        {
            "number": "14",
            "text": "Yuj chi' ix yalan Jehová Dios t'a nok' chan chi': --Yujto icha tik ix a k'ulej, yuj chi' tzach in catab'ejcan t'a skal masanil nok' molb'etzal nok' yet' nok' k'ultaquil nok'. D'a junelnhej a yalanh a k'ool ol nhervoc. Ha spococal lum lum ol a lo'o."
        },
        {
            "number": "15",
            "text": "Ol vak'canoch ajk'olal t'a a cal yet' ix ix tik yet' masanil inhtilal yet' pax yinhtilal ix. Ha yinhtilal ix chi' ol mak'anpoj a jolom. Ha ach xo, ol a chi yich yoc yinhtilal ix chi', xchi Jehová."
        },
        {
            "number": "16",
            "text": "Ix yalanxi Dios t'a ix icha tik: --Ol vak' a yaelal ayic yab'ix ach, haxo yic ol aljoc une', ol vak'an nivtaj a yaelal chi'. Wach'chom ay yaelal ol ila', ol a nib'ejnhejoch winh etb'eyum. Ha winh ol och ajaloc, xchi Dios."
        },
        {
            "number": "17",
            "text": "Ix yalanpax Jehová Dios t'a winhaj Adán chi' icha tik: --Yujto ix a k'anab'ajej ix etb'eyum tik a loan sat te te' ix vala' to max a lo'o, a tiknaik jun, uuj tzin catab'ejcan lum lum tik, yuj chi' t'a skal yaelal ol ach vaoc yacb'an ayach ek' t'a yol yib'anhk’inal tik."
        },
        {
            "number": "18",
            "text": "Ol q'uib'chaanh te' q'uiix yet' anh ank'ultak ay sq'uixal t'a sat lum lum tik. Ha yuj juntzanh aval inhat ol ik'an yek' tiempo eyuuj."
        },
        {
            "number": "19",
            "text": "Ol el alil a munlaji, icha chi' ol aj a wa'i masanto ol ach meltzajxoc och luumal. Yujto t'a lum ix ach coti, lum ach taxoni, yuj chi' ol ach meltzajxoc och luumal, xchi Jehová t'a winh."
        },
        {
            "number": "20",
            "text": "Eva ix yak' winhaj Adán sb'ioc ix yetb'eyum chi', yujto t'a ix, ix pitzvi masanil anima."
        },
        {
            "number": "21",
            "text": "Ha stz'umal nok' nok' ix sb'o Jehová Dios spichuloc winh vinac yet' ix yetb'eyum, ix yak'anoch spichuloc eb'."
        },
        {
            "number": "22",
            "text": "Ix yalan Jehová Dios: Ha tiknaik, icha onh tik, icha chi' ix aj eb' anima. Tzaxo nachajel yuj eb' b'aj ay wach'il yet' chukal. Yuj chi' ay smay sloan sat te te' eb', aton te' tz'ak'an q'uinal yic pitzannhej eb' t'a masanil tiempo, xchi Dios."
        },
        {
            "number": "23",
            "text": "Yuj chi' ix pechjielta eb' t'a Edén chi' yuj Jehová, ix ochcan winhaj Adán chi' smunlaj t'a sat lu'um b'aj ix cot snivanil."
        },
        {
            "number": "24",
            "text": "Ixlajwi yelcancot eb', ix ak'jicanoch juntzanh querubín yuj Jehová t'a stojolal b'aj sjavi k'u yet' jun q'uen espada tz'ititi yel sk'ak'al yek' oyoyoc, yic manhxa junok mach syal yochi yic sloan sat te te' tz'ak'an q'uinal chi'."
        }
    ]
}