{
    "chapter": "2",
    "verses": [
        {
            "number": "1",
            "text": "D'a vaque' k'ual ix sb'o satcha’anh Dios, lum lum yet' masanil tastac ay t'ay. Axo t'a yuquil k'ual, ix och vaan smunlaji."
        },
        {
            "number": "2",
            "text": "Ix sik'anel jun yuquil k'ual chi' Dios, to yicnhej tz'ajcani, yic tz'ochcan swach'iloc eb' anima, yujto ha t'a jun k'u chi' ix b'oelk'och masanil tas ix sb'o chi'."
        },
        {
            "number": "3",
            "text": "Aton yab'ixal tas ix aj sb'o satcha’anh yet' lum lum tik. Ayic ix sb'oan satcha’anh Jehová Dios yet' lum lum tik,"
        },
        {
            "number": "4",
            "text": "mantalaj junok te te' ma junok anh ank'ultak sq'uib'i, yujto mantalaj nhab' syak' t'a yib'anh lu'um yuj Jehová. Mantalaj pax mach smunlaj t'a sat lu'um."
        },
        {
            "number": "5",
            "text": "Tonhej xob'anq'ueul ha ha' t'a sat lu'um yic sch'ayxi lu'um."
        },
        {
            "number": "6",
            "text": "Ha t'a jun pekti’ chi', ix sb'o jun anima Jehová Dios. Ha spococal lum lum ix yak'lab'ej sb'oani. Ixlajwi chi', haxo yik' ix spuoch t'a yol snhi'. Icha chi' ix aj spitzvi winh anima chi'."
        },
        {
            "number": "7",
            "text": "Ix yavej juntzanh avb'en te' Jehová Dios t'a jun lugar scuch Edén, t'a stojolal b'aj sjavi k'u. Ata' ix yak'canoch winh vinac ix sb'o chi'."
        },
        {
            "number": "8",
            "text": "Ix yak'an q'uib' masanil te te' te wach' yilji, manhxo jantacoc swach'il sat te' syak'a', te wach' sloji. Ha t'a snanhal jun avb'en te' chi', ay jun te' tz'ak'an q'uinal, ay pax junxo te' tz'ak'an nachajel b'aj ay wach'il yet' chukal."
        },
        {
            "number": "9",
            "text": "Ha t'a Edén chi', sq'ueul jun ha ha' tz'ak'anoch yal masanil te' avb'en te' chi'. Axo tz'el ha' t'a Edén chi', chanhe' tz'aj yel sk'ab' ha'."
        },
        {
            "number": "10",
            "text": "Ha jun ha' b'ab'el, Pisón sb'i ha', aton ha' tzek' oyoyoc t'a yol lum scuch Havila b'aj ay q'uen oro."
        },
        {
            "number": "11",
            "text": "Ha q'uen oro ay t'a jun lugar chi', te wach' q'ueen. Ay pax juntzanh te te' ay stzatajil te sumumi sjab'. Ay pax juntzanh q'uen q'ueen scuchan ónice te caro stojol."
        },
        {
            "number": "12",
            "text": "Axo ha' schab'il, Gihón sb'i ha'. Aton ha' tzek' oyoyoc t'a yol lum scuchan Cus."
        },
        {
            "number": "13",
            "text": "Axo ha' yoxil, Tigris sb'i ha'. Aton ha' tzek' oyoyoc t'a stojolal b'aj sjavi k'u t'a lum Asiria. Axo ha' schanhil, aton ha' Éufrates."
        },
        {
            "number": "14",
            "text": "Ix yak'ancan winh vinac Jehová Dios t'a skal te' avb'en te' t'a Edén chi' yic smunlaj winh yic stanhwanpax winh."
        },
        {
            "number": "15",
            "text": "Ix yalan Dios t'a winh icha tik: --Syal a lo'an sat te te' tik smasanil."
        },
        {
            "number": "16",
            "text": "Axo pax te' tz'ak'an nachajel b'aj ay wach'il yet' chukal, manh a lo sat te'. Tato ol a lo sat te' chi', t'a wal yel ol ach chamoc, xchi Dios t'a winh."
        },
        {
            "number": "17",
            "text": "Ix yalanxi Jehová Dios icha tik: Manh wach'oc yajek' winh vinac tik sch'ocoj. Ol in b'o junok yetb'eyum winh to smoj wal skolwaj yet'oc, xchi."
        },
        {
            "number": "18",
            "text": "Masanil nok' nok' ix sb'o Dios t'a sat lum tik, nok' k'ultaquil nok' yet' masanil nok' much, ix ik'jib'at nok' yuj Dios t'a winh vinac chi' yic say sb'i junjun nok' winh. Ha sb'i junjun nok' ix say winh, aton ix sb'iejkan nok'."
        },
        {
            "number": "19",
            "text": "Ix say sb'i masanil nok' winh, nok' k'ultaquil nok', nok' much yet' nok' molb'etzal nok'. Palta malaj junok nok' t'a skal nok' chi' tz'acan tz'aj skolwaj yet' winh."
        },
        {
            "number": "20",
            "text": "Axo Dios ix ak'ancot jun niwan vayanh t'a winh. Ayic chamnac el winh svay chi', ix ik'jielta jun sb'aquil scostil winh yuj Dios. Ixlajwi chi' ix smacanxi b'aj ix yiq'uelta jun b'ac chi'."
        },
        {
            "number": "21",
            "text": "Aton sb'aquil scostil winh chi' ix b'oji ixal yuj Dios. Ixlajwi chi', ix ak'jicanoch ix t'a yol sk'ab' winhaj Adán chi' yuj Dios."
        },
        {
            "number": "22",
            "text": "Axo yic ix yilanoch ix winh, ix yalan winh icha tik: --Aton wal jun tik wal yel in b'aquil, in b'ak'chil, yujto a t'ayin ix elta yuj Dios. Yuj chi' “Ix” ol sb'iejkani, xchi winh."
        },
        {
            "number": "23",
            "text": "Yuj chi' a winh vinac, ol yactejcan smam snun winh yic junxonhej tz'ajkan winh yet' ix yetb'eyum, junxonhej nivanil tz'ajkan eb' schavanhil."
        },
        {
            "number": "24",
            "text": "Malaj spichul eb' schavanhil, palta max q'uixvilaj eb' t'ay junjun."
        }
    ]
}