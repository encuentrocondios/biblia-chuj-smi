{
    "chapter": "45",
    "verses": [
        {
            "number": "1",
            "text": "Majxo techaj yuj winhaj José chi', ijanxo tz'ok'q'ue winh t'a yichanh masanil eb' winh smunlajvum, yuj chi' te chaanh ix yal winh: Elanhec t'a tik, xchi winh. Yuj chi' manhxo junok eb' winh munlajvum chi' ix kan ta, ix yalan winh t'a eb' winh yuk'tac chi' to yuk'tac sb'a winh yet' eb' winh."
        },
        {
            "number": "2",
            "text": "Ichato chi', ix ok'val winh sik'lab'il. Masanil eb' winh aj Egipto ix ab'ani. Ix k'och specal jun chi' t'a spalacio winh rey."
        },
        {
            "number": "3",
            "text": "Ix yalan winhaj José chi' t'a eb' winh yuk'tac chi' icha tik: --Ha in ton tik José in, cuk'tac co b'a. ¿Yel am val to pitzanto winh co mam chi'? xchi winh. Ix te xiv chaanh eb' yuk'tac winh chi' t'a yichanh. Majxo yal-laj slolon eb' winh yuj xivelal."
        },
        {
            "number": "4",
            "text": "Ix yalan winhaj José chi: --Sval t'ayex ticnaic, nitzeccot e b'ha t'a in tz'ey tik, xchi winh. Axo yic ix snitzanb'at sb'a eb' winh, ix yalan winh t'a eb' winh icha tik: --Ha in ton José in, vuk'tac in b'a eyed'oc. Ha in ton tik e chonhnac in cot t'a eb' winh ismaelita chonhvajum t'a Egipto tik."
        },
        {
            "number": "5",
            "text": "Palta mocab' chab'ax e k'ool, mocab' cot eyoval t'ayex junjun ex yuj b'aj in e chonhnaccot chi'. Spensar Dios yaj jun chi' yic tzin b'ab'lajcot t'a eyichanh, yic tzijtum anima scolchaji, yuj chi' icha chi' ix aji."
        },
        {
            "number": "6",
            "text": "Schab'ilto ab'il yel yich vejel t'a yol yib'anhk’inal tik. Oye'to ab'il ol yak'a', manh ol yak' sat aval inhat, wach'chom ay mach ol avanoc, palta malaj jab'oc sat ol yak'a'."
        },
        {
            "number": "7",
            "text": "B'ab'el ix in checjicot yuj Dios yic ol ex in colcan t'a jun niwan vejel tik, yic wach' max satel eyinhtilal t'a yol yib'anhk’inal tik."
        },
        {
            "number": "8",
            "text": "Yuj chi' ha Dios checannac in cot t'a jun lugar tik, manhoquexlaj eyak'nac in coti. Ha Dios ix in ak'anochi yic svak' sna winh rey, yic tzin ochpax yajalil t'a masanil tas ay t'a spat winh yet' t'a masanil yol yic Egipto tik."
        },
        {
            "number": "9",
            "text": "Ha ticnaic pilec eyip, ixic alec t'a winh co mam chi' icha tik: Icha tik ix aj yalan winhaj José uninal: Ha Dios ix in ak'anoch yajalil t'a yol yic Egipto tik, yuj chi' cotanh t'a elanhchamel, yic tzul in ilan t'a tik."
        },
        {
            "number": "10",
            "text": "Ha t'a lum Gosén ol ach cajnajoc yic wach' t'a in lak'anil ol ach aj yet' masanil eb' uninal, eb' iachiquin yet' nok' a molb'etzal nok' yet' masanil tastac ay t'ayach."
        },
        {
            "number": "11",
            "text": "Ol vak'an a vael yet' masanil eb' winh vuk'tac yet' masanil eb' ayek' ed'oc, yujto oye'to ab'il ol yak' jun vejel tik. Yuj chi' manh ol ach och meb'ail yet' masanil eb' ayek' ed'oc, xchi winh, xe chi t'a winh co mam chi'."
        },
        {
            "number": "12",
            "text": "Testigo yaj winh vuk'tac aj Benjamín tik yet' ex pax tik, to a in val swal jun lolonel tik."
        },
        {
            "number": "13",
            "text": "Alec t'a winh co mam chi' to a in tik te niwan velk'och t'a yol yic Egipto tik. Tzeyalan t'a winh yuj masanil tastac ix eyil t'a tik. Yuj chi' ixiquec eyik'cot winh co mam chi' t'a elanhchamel, xchi winhaj José chi'."
        },
        {
            "number": "14",
            "text": "Ixlajwi chi', ix b'at lak'naj winhaj José chi' t'a winhaj Benjamín chi', ix och ijan winh yoq'ui. Anhejtona' ix ok'pax winhaj Benjamín chi'."
        },
        {
            "number": "15",
            "text": "Ixlajwi chi', ix stz'ub'anelta sti' eb' winh yuk'tac winh chi' smasanil. Ayic lak'lak' och winh t'a eb' winh, ix och ijan winh yoq'ui. Ixlajwi juntzanh chi', ix stek'b'an sb'a eb' winh slolon yet' winh."
        },
        {
            "number": "16",
            "text": "Ix k'och specal t'a spalacio winh rey to yuk'tac sb'a winhaj José yet' eb' winh ix k'och chi'. Ix te tzalaj winh rey chi' yet' masanil eb' ayoch t'a yopisio yet' winh t'a spalacio chi' ayic ix yab'an eb'."
        },
        {
            "number": "17",
            "text": "Ix yalan winh rey t'a winhaj José chi' icha tik: --Al t'a eb' winh uk'tac chi', yak'ocab'och yicatz nok' schej eb' winh yic smeltzaj eb' winh t'a Canaán chi'."
        },
        {
            "number": "18",
            "text": "Syik'ancot yetb'eyum eb' winh yet' eb' yuninal yet' winh a mam chi' t'ayin. Ha lum lum te wach' t'a Egipto tik ol vak' t'a winh."
        },
        {
            "number": "19",
            "text": "Al t'a eb' winh to syik'b'at carreta eb' winh t'a tik, yic wach' syik'cot yetb'eyum eb' winh yet' eb' yuninal yet' winh a mam chi'."
        },
        {
            "number": "20",
            "text": "Mocab' yak' pensar eb' winh yuj tastac ay ticnaic, yujto a tas wach' ay t'a Egipto tik, ha' ol vak' t'a eb' winh, xchi winh rey chi'."
        },
        {
            "number": "21",
            "text": "Icha chi' ix yutej eb' winh yuninal winhaj Israel chi'. Axo winhaj José chi' ix ak'an carreta chi' t'a eb' winh yet' tastac sva eb' t'a yol b'e icha ix yutej winh rey yalani."
        },
        {
            "number": "22",
            "text": "Ix ak'jipax pichul ak'to t'a eb' winh yic tz'och sq'uex k'apacoc eb' winh. Axo t'a winhaj Benjamín, 300 siclo plata ix ak'ji, ix ak'jipax oye' mojanh spichul winh."
        },
        {
            "number": "23",
            "text": "Ix yak'anb'at lajunhvanh nok' b'uru winhaj José chi' t'a winh smam. Te al ix ajb'at nok' yuj masanil tas wach' ay t'a Egipto chi'. Ix b'atpax lajunhvanhxo nok' nun b'uru ix ik'anb'at ixim trigo yet' ixim pan yic sva winh t'a yol b'e yic scoti."
        },
        {
            "number": "24",
            "text": "Ayic ix stak'anb'at eb' yuk'tac winhaj José chi', ix yalan winh: --Mocab' eyak' oval t'a yoltac b'e, xchi winh."
        },
        {
            "number": "25",
            "text": "Ix el eb' winh t'a Egipto chi', ix k'och eb' winh t'a Canaán b'aj ay winh smam chi'."
        },
        {
            "number": "26",
            "text": "Axo ix yalan eb' winh t'a winh smam chi' to pitzanto winhaj José, to ayoch winh schab'il yajalil t'a Egipto. Ix te sat sk'ol winh yab'ani, maj schalaj winh tas ix yal eb' winh."
        },
        {
            "number": "27",
            "text": "Palta ichato ix pitzvixi winh ayic ix yab'an masanil tas ix yalcot winhaj José chi', ix yilanpaxoch jantac carreta ix yak'cot winh yic tz'ik'jib'at winh."
        },
        {
            "number": "28",
            "text": "Ichato chi' ix yalan winh: k'ocb'ilnhej ix vab'i to pitzanto winh vuninal chi'. Ol b'at vil winh yacb'an manto in chami, xchi winh."
        }
    ]
}