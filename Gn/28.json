{
    "chapter": "28",
    "verses": [
        {
            "number": "1",
            "text": "Yuj chi' ix avtajcot winhaj Jacob yuj winhaj Isaac chi', ix och ijan winh yalancan wach' lolonel t'a yib'anh winh, ix yalancan jun checnab'il winh t'a winh icha tik: Malaj b'ak'uinh ol ik' junok ix etb'eyum t'a skal eb' ix aj Canaán tik."
        },
        {
            "number": "2",
            "text": "Ha t'a yol yic Padán-aram t'a spat winh a mam icham aj Betuel tzach b'ati, tzik' a b'a yet' junok eb' ix yisil winhaj Labán, snulej ix a nun."
        },
        {
            "number": "3",
            "text": "Axo Dios Syal Yuj Masanil, ol yak' swach'k'olal t'a ib'anh, manh jantacoc ol aj sb'isul inhtilal. Ha t'a skal eb' inhtilal chi' tzijtum nación ol pitzvoc."
        },
        {
            "number": "4",
            "text": "Ol yak' swach'k'olal Dios t'ayach yet' masanil eb' inhtilal icha ix aj yak'ancan sti' yak'an t'a winhaj Abraham winh co mam, yic wach' ol och jun lu'um b'aj ayonh ek' tik icoc. Ha wal Dios chi' aljinaccan t'a winh co mam chi', xchi winhaj Isaac t'a winhaj Jacob chi'."
        },
        {
            "number": "5",
            "text": "Ixlajwi chi', ix checchajcanb'at winhaj Jacob yuj winhaj Isaac t'a Padán-aram. Ix b'atcan winh t'a spat winhaj Labán, yuninal winhaj Betuel arameo, snulej ix Rebeca, ix snun winh yet' winhaj Esaú."
        },
        {
            "number": "6",
            "text": "Axo ix yab'an winhaj Esaú to ix yal wach' lolonel winhaj Isaac t'a yib'anh winhaj Jacob, ix schecanpaxb'at winh t'a Padán-aram yic tz'och ix yetb'eyum winh ta'. Ix yab'an winh to ayic ix yalan wach' lolonel winhaj Isaac chi' t'a winh, ix yalan winh to max yal yik'lan sb'a winh yet' eb' ix aj Canaán chi'."
        },
        {
            "number": "7",
            "text": "Ix sk'anab'ajej winhaj Jacob sb'atcan t'a Padán-aram icha ix aj yalan winh smam yet' ix snun."
        },
        {
            "number": "8",
            "text": "Icha chi' ix aj snachajel yuj winhaj Esaú to a winh smam winh chi' max scha sk'ol eb' ix aj Canaán winh."
        },
        {
            "number": "9",
            "text": "Yuj chi', ix b'at winh yil winhaj Ismael aton winh yuk'tac winh smam winh chi'. Ix yik'an jun ix yisil winhaj Ismael chi' winh, Mahalat sb'i ix, ix och ix yetb'eyumoc winh yet' eb' ix aytaxoneq'ui. Ha ix Mahalat chi' ay jun winh snulej ix scuchan Nebaiot."
        },
        {
            "number": "10",
            "text": "Ayic ix el winhaj Jacob t'a Beerseba, ix b'at winh t'a sb'eal Harán."
        },
        {
            "number": "11",
            "text": "Ix k'och winh t'a jun lugar, yujto toxo ix em k'u, yuj chi' ata' ix vaycan winh t'a jun ak'wal chi'. Ayic toxo svay winh, ix yik'ancot jun q'ueen winh sk'anh jolomoc, ix ek' jichan winh."
        },
        {
            "number": "12",
            "text": "Ha t'a jun ak'wal chi', ix och jun svayich winh, ix yilan winh to ay jun b'e icha k'ooch. Schaq'ue t'a sat lum tik, masanto sq'uek'och t'a satcha’anh. Ix yilan winh to a eb' yángel Dios sq'uei, tz'emta eb' t'a jun b'e chi'."
        },
        {
            "number": "13",
            "text": "Ix yilanpax winh to a Jehová linhanek' b'aj sq'uek'och jun b'e chi', ix yalan icha tik: Ha in ton Jehová sDiosal in winh a mam icham aj Abraham yet' winhaj Isaac a mam. Ol vak' jun lum b'aj jichan ach ek' tik t'ayach yet' t'a masanil eb' inhtilal."
        },
        {
            "number": "14",
            "text": "Ha inhtilal chi' manh jantacoc ol aj sb'isul icha spococal lum lum. Ol pucaxcanb'at eb' t'a stojolal b'aj sjavi k'u yet' b'aj tz'em k'u, t'a stojolal norte yet' t'a sur. Masanil nación t'a yol yib'anhk’inal tik, ol scha swach'ilal eb' uuj yet' pax yuj inhtilal."
        },
        {
            "number": "15",
            "text": "Ayinnhej och ed'oc, ol ach in tanhvejnhej b'aj ol ach b'atoc, ol ach vik'an meltzaj t'a jun lum tik junelxo. Manh ol ach vactejcanlaj, palta ol vaq'uelk'och b'aj ix vak' in ti' t'ayach, xchi."
        },
        {
            "number": "16",
            "text": "Ayic ix el svayanh winh, ix snaan winh icha tik: D'a wal yel ayek' Jehová t'a jun lugar tik, manh vojtacoclaj, xchi winh."
        },
        {
            "number": "17",
            "text": "Ix xiv chaanh winh, ix snaan winh: Te ay smay jun lugar tik, spat Dios yaji, spuertail pax satchanh yaji, xchi winh."
        },
        {
            "number": "18",
            "text": "Ayic ix sakb'i t'a junxo k'u, ix pet q'ue vaan winh, ix yik'ancot q'uen q'ueen ix yak'och winh sk'anh jolomoc chi, ix yak'ancanq'ue linhan q'uen winh, ix kan q'uen yecheloc, ix secanq'ue aceite winh t'a yib'anh q'ueen."
        },
        {
            "number": "19",
            "text": "Ha t'a jun lugar chi', ata' ay jun chonhab' yictax peca', Luz sb'i, haxo winhaj Jacob ix q'uexan sb'i, ix yak'an winh scuch Betel."
        },
        {
            "number": "20",
            "text": "Ata' ix yak'kan sti' winhaj Jacob, ix yalan winh icha tik: Tato ha Dios ol in tanhvanoc, ol ochnhej ved'oc b'aj van in b'at tik, ol yak'nhej in vael yet' in pichul,"
        },
        {
            "number": "21",
            "text": "wach' in k'ool ayic ol in meltzajpaxcot t'a spat in mam, tato icha chi' a Jehová tik ol och in Diosaloc."
        },
        {
            "number": "22",
            "text": "Ha b'aj ix vavejcan q'uen q'ueen tik, icha spat Dios tz'ajcani, ol viq'uel sdiezmoal masanil tas ol yak' t'ayin, ol vak'an t'ay, xchi winhaj Jacob chi'."
        }
    ]
}