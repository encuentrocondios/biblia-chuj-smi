{
    "chapter": "26",
    "verses": [
        {
            "number": "1",
            "text": "Ha t'a junel ix ja jun niwan vejel t'a jun lugar chi', icha jun yak'nac t'a yol stiempoal winhaj Abraham. Yuj chi' ix b'atcan winhaj Isaac t'a yol yic Gerar, b'aj ayek' winhaj Abimelec sreyal eb' filisteo."
        },
        {
            "number": "2",
            "text": "Ata' ix sch'ox sb'a Jehová t'a winh, ix yalani: Manh ach b'at t'a Egipto, cananh b'aj swal t'ayach."
        },
        {
            "number": "3",
            "text": "Ha tiknaik, wach' ajek' t'a jun lugar tik, ayinnhej ek' ed'oc, ol in ch'oxnhej in wach'k'olal t'ayach, yujto a jun lum tik ol vak' t'ayach smasanil yet' t'a masanil inhtilal, yic wach' tz'elk'och masanil tas valnaccan t'a winh a mam aj Abraham."
        },
        {
            "number": "4",
            "text": "Manh jantacoc ol vutej eb' inhtilal, icha sb'isul q'uen k'anal t'a satcha’anh icha chi' ol aj eb'. Ol vak'an jun lu'um tik smasanil t'a eb'. Yujnhej inhtilal chi' ol scha in wach'k'olal masanil nación,"
        },
        {
            "number": "5",
            "text": "yujto a winh a mam aj Abraham chi', sk'anab'ajejnac winh tas valnac. Masanil in checnab'il, in ley yet' in k'ayb'ub'al vak'nac t'a winh, sk'anab'ajejnac winh, xchi Jehová t'a winh."
        },
        {
            "number": "6",
            "text": "Yuj chi' ix cannhej winhaj Isaac chi' t'a Gerar chi'."
        },
        {
            "number": "7",
            "text": "Axo yic ix sk'anb'an eb' winh aj lugar chi' yuj ix yetb'eyum winh, ix yal winh to yanab' ix winh. Ix xiv winh yalani tato yetb'eyum ix winh, yujto ix sna' winh ta icha chi' smiljicham winh yuj eb', syik'anek' ix eb', yujto a ix Rebeca chi' te wach' yilji ix."
        },
        {
            "number": "8",
            "text": "Ata' ix ek' tiempo yuj eb'. Ay jun k'ual ix yilelta winh rey chi' t'a yol jun ventena to chelcheloch winhaj Isaac chi' t'a ix Rebeca ix yetb'eyum chi'."
        },
        {
            "number": "9",
            "text": "Ix b'at checjicot winh yuj winh rey chi', ix yalan winh t'a winh: --Toxo ix wila'' to etb'eyum ix ix tik, ¿icham chi', ma to maay? ¿Tas yuj ix ala' to anab' ix? xchi winh. Ix yalan winhaj Isaac chi': --Ix in na' q'uinaloc tzin smilcham eb' aj chonhab' tik yuj ix, xchi winh."
        },
        {
            "number": "10",
            "text": "Ix yalan winh rey chi': --¿Tas yuj icha chi' ix a k'ulej? Jab'xonhej maj onh ak'b'at t'a yol sk'ab' chukal. Q'uinaloc ay junok winh ix vay yet' ix, uujnhej am wal tz'och co mul, xchi winh."
        },
        {
            "number": "11",
            "text": "Yuj chi', ix yalan winh rey chi' t'a masanil chonhab': --Tato ay junok mach stzuntzan jun winh vinac tik, ma ix yetb'eyum winh, ol miljocchamoc, xchi winh."
        },
        {
            "number": "12",
            "text": "D'a jun ab'il chi' ix avvi trigo winhaj Isaac t'a jun lugar chi'. Lajunhe' quintal trigo ix yik' winh t'a junjun almul inhat, yujto ix yak' wal swach'k'olal Jehová t'a yib'anh winh."
        },
        {
            "number": "13",
            "text": "Yuj chi' manh jantacoc ix aj sb'eyumal winh. Manh jantacoc tas ix yik' winh."
        },
        {
            "number": "14",
            "text": "Ix te aj nok' scalnel winh, nok' svacax winh yet' schecab' winh. Yuj wal chi' ix te chichon sk'ol eb' winh filisteo chi' t'a winh."
        },
        {
            "number": "15",
            "text": "Ayic pitzanto winhaj Abraham smam winhaj Isaac chi', ix sjoyancan juntzanh uk'b'ila' eb' schecab' winh b'aj syuk'a' nok' smolb'etzal nok' chi'. Axo eb' winh filisteo chi' ix b'ut'anxi juntzanh uk'b'ila' chi'."
        },
        {
            "number": "16",
            "text": "Ix yalan winh rey chi' t'a winhaj Isaac chi': --Elanh t'a tik, yujto ix a te iq'uej ipoc t'a quib'anh, xchi winh."
        },
        {
            "number": "17",
            "text": "Ixlajwi chi', ix b'at winhaj Isaac chi', ix k'och cajan winh t'a sch'olanil yic Gerar. Ata' ix cajnaj winh."
        },
        {
            "number": "18",
            "text": "Ix sjoyanxi juntzanh ha' uk'b'ila' chi' winh, ha' b'ob'ilcan yuj winh smam winh chi', aton juntzanh ha' ix smuc eb' winh filisteo ayic toxo ix cham winh smam winh chi'. Ha sb'i ha' aycanoch yuj winh smam winh chi', anheja' ix yak'canoch winh sb'ioc ha'."
        },
        {
            "number": "19",
            "text": "Ay jun k'ual, a eb' winh schecab' winhaj Isaac chi', ipan sjoyan jun ha' uk'b'ila' eb' winh t'a ak'lic chi', haxo ix aji, ix ilchaj jun sjaj ha' yuj eb' winh."
        },
        {
            "number": "20",
            "text": "Axo juntzanhxo eb' winh tanhvum calnel aj Gerar chi', ix yal eb' winh to yic jun ha' chi' eb' winh, yuj chi' ix yak' oval eb' winh yet' eb' winh stanhvumal scalnel winhaj Isaac chi'. Yuj chi' ix yak' sb'iej jun ha' chi' winhaj Isaac Chaclajb'ail, yujto ix schaclaj sb'a eb' winh yuj ha'."
        },
        {
            "number": "21",
            "text": "Ixlajwi chi', ix sjoyan junxo ha' eb' winh schecab' winhaj Isaac chi'. Anheja' ix schaclajxi sb'a eb' winh yuj ha'. Yuj chi' Ajk'olal ix sb'iejkan ha' yuj winhaj Isaac chi'."
        },
        {
            "number": "22",
            "text": "Ichato chi' ix b'at cajnaj winhaj Isaac chi' t'a najat. Ata' ix sjoyxi junxo ha' uk'b'ila' winh, palta manhxalaj oval yuj ha', yuj chi' B'ecan ix sb'iejkan ha' yuj winh. B'ecan onh yuj Jehová yic tzonh q'uib'chaanh t'a lum tik, xchi winh."
        },
        {
            "number": "23",
            "text": "Ixlajwi yel winhaj Isaac chi' ta', ix k'och winh t'a Beerseba."
        },
        {
            "number": "24",
            "text": "Ha t'a jun ak'wal chi', ix sch'ox sb'a Jehová t'a winh, ix yalani: Ha in sDiosal in winh a mam aj Abraham. Man ach xivoc, ayin och ed'oc. Yujnhej to in checab' winhaj Abraham chi', yuj chi' ol vak' in wach'k'olal t'a ib'anh, manh jantacoc ol aj vik'anchaanh sb'isul inhtilal, xchi t'a winh."
        },
        {
            "number": "25",
            "text": "Ata' ix sb'o jun altar winhaj Isaac chi', yic syal sb'a winh t'a Jehová, haxo scajnajcan winh chi' ta'. Axo eb' schecab' winh ix joyan junxo ha' uk'b'ila' chi'."
        },
        {
            "number": "26",
            "text": "Ay jun k'ual ix cot winhaj rey Abimelec t'a Gerar, ajun jun winh yamigo winh scuch Ahuzat yet'nac. Ajun pax winhaj Ficol yajal eb' soldado winh yet'nac. Ix ulek' winh lolonel yet' winhaj Isaac chi'."
        },
        {
            "number": "27",
            "text": "Ix yalan winhaj Isaac chi' t'a eb' winh: --Ha ex tik, malaj tzin och eyuuj, ix in e pechel t'a sat e lu'um chi', ¿tasto yuj tzul in eyila'? xchi winh t'a eb' winh."
        },
        {
            "number": "28",
            "text": "Ix tak'vi eb' winh t'a winh: --Toxo ix quila' to ayoch Jehová ed'oc, yuj chi' ix co na' to smoj sco b'o junok co trato ed'oc. Ha jun trato ol co b'o chi', aton jun tik:"
        },
        {
            "number": "29",
            "text": "Malajocab' b'ak'uinh tzonh ixtej, yujto a onh tik, maj cak' chukal t'ayach, a tas ix aji, to xajan ach cuuj, t'a junk'olalil ix ach co chequeli. Squila' to aynhej swach'k'olal Jehová t'a ib'anh, xchi eb'."
        },
        {
            "number": "30",
            "text": "Ayic ix lajvi slolon eb', ix sb'oan jun niwan vael winhaj Isaac chi', ix wa eb' t'a tzalajk'olal."
        },
        {
            "number": "31",
            "text": "Ha t'a junxo k'u, ix q'ue van eb' t'a q'uinhib'alil, ix yak'lancan sti' eb' t'ay junjun. Ixlajwi chi' ix stak'lancan sb'a eb' t'a junk'olal, ix paxb'at eb' t'a slugar."
        },
        {
            "number": "32",
            "text": "Axo t'a jun k'u chi', ix ja eb' schecab' winhaj Isaac chi', ix ul yalan eb' t'a winh to ha t'a jun jul joyb'ilcan yuj eb' winh, ayxo ha ha' t'a yool."
        },
        {
            "number": "33",
            "text": "Yuj chi' Seba ix sb'iejkan jun ha' uk'b'ila' chi' yuj winhaj Isaac chi', yuj chi' a jun chonhab' ay chi' ta' anheja' scuch Beerseba."
        },
        {
            "number": "34",
            "text": "40 ab'il sk'inal winhaj Esaú ayic ix yik'lan sb'a winh yet' ix Judit, yisil winhaj Beeri hitita. Ix yik'anpax ix Basemat winh, yisil ix winhaj Elón, hitita paxi."
        },
        {
            "number": "35",
            "text": "Ix ak'jioch scusk'olal winhaj Isaac yet' ix Rebeca yuj eb' ix chavanh chi'."
        }
    ]
}