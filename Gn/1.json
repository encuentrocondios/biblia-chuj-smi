{
    "chapter": "1",
    "verses": [
        {
            "number": "1",
            "text": "A d'a yichb'anil, a Dios ix b'oan satchaanh yed' lum luum."
        },
        {
            "number": "2",
            "text": "A d'a jun tiempoal chi' malaj stzolal yaj jun yolyib'anhq'uinal tic, tz'inan yilji. Tonhej panhan ek' a a' d'a yib'anh luum. Q'uik'olinac yilji masanil d'a yib'anh a', axo Yespíritu Dios tz'ek' d'a yib'anh a' chi'."
        },
        {
            "number": "3",
            "text": "Ix lajvi chi' ix yalan Dios icha tic: Ayocab' saquilq'uinal, xchi. Icha chi' b'ian ix sacb'iq'uinal."
        },
        {
            "number": "4",
            "text": "Ix yilan Dios to vach' jun saquilq'uinal chi', ix spojanel saquilq'uinal chi' d'a scal q'uik'alq'uinal."
        },
        {
            "number": "5",
            "text": "A saquilq'uinal chi', k'ualil ix sb'iejcan yuuj, axo q'uik'alq'uinal chi', d'ak'valil ix sb'iejcani. Ix q'uik'b'iemi, ix sacb'i, ix eq'uel jun b'ab'el k'u."
        },
        {
            "number": "6",
            "text": "Ix lajvi chi' ix yalan Dios icha tic: Ayocab' junoc tas scan d'a yib'anh sat luum tic yic spojan snanhal a a', xchi."
        },
        {
            "number": "7",
            "text": "Icha chi' b'ian, a Dios ix b'oan jun chi'. Cha macanh ix ajcanel a a' chi' yuuj: Jun macanh a' ix can d'a sat lum tic, junxo macanh a' ix q'uecan d'a yib'anh. Ichaton chi' ix aji."
        },
        {
            "number": "8",
            "text": "A jun ix can chi' “satchaanh” ix sb'iejcani. Ix q'uik'b'ixiemi, ix sacb'ixi, ix ek' schab'il k'ual."
        },
        {
            "number": "9",
            "text": "Ix lajvi chi' ix yalan Dios icha tic: Junxonhejocab' tz'aj a a' ay d'a yalanh satchaanh yic scheclajcan lum luum d'a taquinhal, xchi. Ichaton chi' ix aji."
        },
        {
            "number": "10",
            "text": "A b'aj ix checlajcan staquinhal chi', “luum” ix sb'iejcani, axo a a' junnhej ix aj chi', “mar” ix sb'iejcan a'. Axo ix yilan Dios chi', te vach' ix aji."
        },
        {
            "number": "11",
            "text": "Ix lajvi chi' ix yalan icha tic: Pak'ocab' anh ank'ultac d'a sat lum luum yed' te te' syak' sat. A d'a sat te' chi' yed' anh ank'ultac chi', ata' ay yinhatil ato syala' tas macanhil, xchi. Ichaton chi' ix aji."
        },
        {
            "number": "12",
            "text": "Ichaton chi' ix aj spak' anh ank'ultac d'a sat lum luum tic, aton anh ank'ultac yed' te te' syak' sat ato syala' tas inhatil. Axo ix yilan Dios te vach' ix aji."
        },
        {
            "number": "13",
            "text": "Ix q'uik'b'ixiemi ix sacb'ixi, ix ek' yoxil k'ual."
        },
        {
            "number": "14",
            "text": "Ix lajvi chi' ix yalan Dios icha tic: Ayocab' juntzanh saquilq'uinal d'a satchaanh yic syak' saquilq'uinal d'a sat luum tic, yic sch'oxanel k'ualil yed' d'ak'valil, yic scheclaj junjun k'u, junjun ab'il yed' juntzanh tiempoal, xchi. Ichaton chi' ix aji."
        },
        {
            "number": "15",
            "text": "A Dios ix b'oan chab' nivac saquilq'uinal. A jun nivan sk'ak'al ix och yopisio d'a k'ualil, axo jun quennhej sk'ak'al ix och yopisio d'ak'valil, aton k'u yed' q'uen uj. Ix sb'oanpax masanil q'uen k'anal."
        },
        {
            "number": "16",
            "text": "Ix yak'anoch juntzanh saquilq'uinal chi' d'a satchaanh yic syak' yoc d'a sat luum tic"
        },
        {
            "number": "17",
            "text": "d'a k'ualil yed' d'ak'valil yuj spojanpaxel saquilq'uinal d'a q'uik'alq'uinal. Ix yilan Dios chi' te vach' ix aji."
        },
        {
            "number": "18",
            "text": "Ix q'uik'b'ixiemi, ix sacb'ixi, ix ek' schanhil k'ual."
        },
        {
            "number": "19",
            "text": "Ix lajvi chi' ix yalanxi Dios icha tic: Pitzvocab' nok' nok', nok' ay d'a yol a a' yed' masanil macanhil nok' much tz'ek' jenhenhoc, xchi."
        },
        {
            "number": "20",
            "text": "Ix sb'oan nok' nivac nok' Dios chi', nok' ay d'a yol a' mar yed' masanil macanhil nok' nok' ay d'a yol a' chi' yed' masanil macanhil nok' much. Axo ix yilani te vach' ix aji."
        },
        {
            "number": "21",
            "text": "Ix yak'an svach'k'olal d'a yib'anh nok' nok' chi', ix yalan icha tic: Yune'ejocab' sb'a nok', q'uib'ocab' sb'isul nok', b'ud'jocab'el yol a' mar yuj nok'. Anhejtona' nok' much, q'uib'ocab' sb'isul nok' d'a yolyib'anhq'uinal tic, xchi."
        },
        {
            "number": "22",
            "text": "Ix q'uik'b'ixiemi, ix sacb'ixi, ix ek' yoil k'ual."
        },
        {
            "number": "23",
            "text": "Ix lajvi chi' ix yalan Dios icha tic: Pitzvocab' chaanh masanil macanh nok' nok' d'a sat luum tic, nok' molb'etzal nok', nok' k'ultaquil nok' yed' nok' tz'ek' nhernhonoc ma tz'ek' jachjon d'a sat luum, xchi. Ichaton chi' ix aji, ix sb'oan masanil macanhil nok' nok' ay d'a sat luum tic. Ix yilani, te vach' ix aji."
        },
        {
            "number": "24",
            "text": "Ix lajvi chi' ix yalan Dios icha tic: A ticnaic co b'oec anima icha onh tic yic vach' tz'och eb' yajalil d'a yib'anh nok' chay ay d'a yol a' mar, d'a yib'anh masanil nok' much, d'a yib'anh nok' molb'etzal nok', d'a yib'anh nok' k'ultaquil nok' yed' pax d'a yib'anh nok' tz'ek' nhernhonoc ma tz'ek' jachjon d'a sat luum tic, xchi."
        },
        {
            "number": "25",
            "text": "Ichato chi' ix b'oji eb' anima chi' yuj Dios, icha val Dios chi' ix aj eb'. Ix b'ojican vinh vinac yed' ix ix yuuj."
        },
        {
            "number": "26",
            "text": "Ix lajvi chi' ix yak'an svach'k'olal Dios d'a yib'anh eb'. Ix yalan d'a eb' icha tic: Aljocab' eyuninal, q'uib'ocab' e b'isul, b'ud'jocab'el sat lum luum tic eyuuj, ochanhec yajalil d'a yolyib'anhq'uinal tic. Ochanhec yajalil d'a yib'anh nok' chay ay d'a yoltac a a', d'a yib'anh nok' much sjenhvi yed' d'a yib'anh masanil nok' tz'ek' nhernhonoc ma tz'ek' jachjon d'a sat lum tic, xchi."
        },
        {
            "number": "27",
            "text": "Ix lajvi chi', ix yalanxi d'a eb' anima chi' icha tic: A in svak' masanil macanhil anh ank'ultac ay yinhatil yed' masanil te te' syak' sat e lo'o yic syak' yip d'a e nivanil."
        },
        {
            "number": "28",
            "text": "Masanil nok' molb'etzal nok', nok' k'ultaquil nok', nok' tz'ek' nhernhonoc ma tz'ek' jachjon d'a sat luum yed' nok' much, a in svak' anh ank'ultac yed' xiltac te te' svaeloc nok', xchi. Icha chi' ix aji."
        },
        {
            "number": "29",
            "text": "Ix yilanoch Dios, te vach' ix aj masanil tas ix sb'o'o. Ix q'uik'b'ixiemi, ix sacb'ixi, ix ek' svaquil k'ual."
        }
    ]
}