{
    "chapter": "38",
    "verses": [
        {
            "number": "1",
            "text": "Ha t'a jun pekti’ chi', a winhaj Judá ix spojel sb'a winh t'a heb' yuk'tac, ix b'at kajnaj winh t'a slak'anil jun winh winak skuchan Hira, aj chonhab' Adulam."
        },
        {
            "number": "2",
            "text": "Ata' ix yiloch ix yisil jun winh aj Canaán skuchan Súa winh, ix yik'lan sb'a winh yet' ix."
        },
        {
            "number": "3",
            "text": "Ix skuchanoch yune' ix. Ayic ix alji yune' ix chi', Er ix sb'iej."
        },
        {
            "number": "4",
            "text": "Ixlajwi chi' ix skuchanxioch yune' ix. Ayic ix alji yune' ix chi', Onán ix yak' ix sb'iej."
        },
        {
            "number": "5",
            "text": "Ix skuchanoch junxo yune' ix. Ayic ix alji, Sela ix yak' ix sb'iej. Ha t'a Quezib ayek' winhaj Judá chi' ayic ix alji winh unin chi'."
        },
        {
            "number": "6",
            "text": "Axo yic ix quelemax winhaj Er b'ab'el unin chi', ix sayji yetb'eyum winh yuj winhaj Judá chi', ix yik'an ix Tamar winh."
        },
        {
            "number": "7",
            "text": "Te chuk ix yutej sb'a winhaj Er chi' t'a yichanh Jehová, yuj chi' ix cham winh yuj."
        },
        {
            "number": "8",
            "text": "Ixlajwi chi' ix yalan winhaj Judá t'a winhaj Onán icha tik: --Ik'laj a b'a yet' ix yetb'eyum winh uk'tac chamnac, tza k'anab'ajej ko ley, ichato yinhtilal winh uk'tac chi' ol elkan uuj yet' ix, xchi winhaj Judá chi'."
        },
        {
            "number": "9",
            "text": "Palta yojtak winhaj Onán chi' to a unin ol aljoc chi', manh yicoc winh ol aj yet' ix smu' chi', yuj chi' juntac el sway winh yet' ix, haxo yinhatil winh syak'kanem winh t'a sat lu'um yic max och ix yab'ixal, yic wach' max elkanlaj yinhtilal winh yuk'tac winh chi' snaani."
        },
        {
            "number": "10",
            "text": "Ha tas ix sk'ulej winh chi', chuk t'a sat Jehová, yuj chi' ix cham winh."
        },
        {
            "number": "11",
            "text": "Ixlajwi chi', ix yalan winhaj Judá t'a ix yalib' chi' icha tik: --Ha tiknaik wach' tzach paxcan yet' a mam a nun. Malaj junokxo winak wach' tzik'a'. Ato yic ol k'och sk'inal winhaj Sela wuninal, ichato chi' ol yal ik'an a b'a yet' winh, xchi winhaj Judá chi'. Tonhej ix yal winh icha chi', q'uinaloc schampax winhaj Sela chi' snaan winh, icha ix aj scham chawanh heb' winh yuk'tac. Icha chi' ix aj sb'at ix Tamar yic skajnaj ix yet' smam snun."
        },
        {
            "number": "12",
            "text": "Pecatax chi' ix cham ix yetb'eyum winhaj Judá chi', ix yisil winhaj Súa. Ixlajwi yek'b'at scusk'olal winh, ix b'at winh t'a chonhab' Timnat b'aj wan sjoxchajel xil nok' skalnel, haxo jun winh yamigo winh skuchan Hira ix b'at yuk'lewoc."
        },
        {
            "number": "13",
            "text": "Axo yic ix yab'an spekal ix Tamar to wan sb'at winhaj Judá t'a Timnat yil sjoxchajel nok' skalnel,"
        },
        {
            "number": "14",
            "text": "t'a elanhchamel ix yik'el spichul ix, aton k'apac syak'och heb' ix chamnac yetb'eyum. Ix yak'anoch jun smusil sat ix, yic wach' malaj mach snaaneli tato a ix. Ix em k'ojan ix t'a stiel chonhab' b'aj sk'och sb'eal chonhab' Enaim, t'a sb'eal Timnat chi'. Ix sk'ulej jun tik ix, yujto ix nachajel yuj ix to a winhaj Sela ix q'uib'el winh, palta maxto yik'laj sb'a winh yet' ix."
        },
        {
            "number": "15",
            "text": "Ayic ix yilanb'at ix winhaj Judá chi', ix snaan winh to ajmul ix jun ix chi', yujto musab'il sat ix."
        },
        {
            "number": "16",
            "text": "Ix el winhaj Judá chi' t'a yol b'e, ix b'at winh yilb'at ix. Manh yojtakoc winh tato a ix yalib' winh. Ix yalan winh t'a ix icha tik: --¿Max am yal a k'ool tzin way ed'oc? xchi winh. --Tato syal in k'ool ¿tas junok tzak' t'ayin? xchi ix."
        },
        {
            "number": "17",
            "text": "--Ol wak'cot junok yune' a chiwa, xchi winh t'a ix. --Tzam yala', anhej tato ay junok tas tzak'kan t'ayin tiknaik. Ayic sjawi nok' in yune' chiwa chi', swak'anxi meltzaj t'ayach, xchi ix."
        },
        {
            "number": "18",
            "text": "--¿Tas pax tza nib'ej swak'kan t'ayach? xchi winhaj Judá chi'. --Ak'kan a sello yet' sch'anhal yet' a k'ococh ed'nac, xchi ix. --Syala', kanokab'i, xchi winh. Ixlajwi chi' ix way winh yet' ix, ix skuchankanoch yune' ix."
        },
        {
            "number": "19",
            "text": "Ixlajwi chi', ix b'at ix, ix yik'anel smusil sat ix chi', ix yak'anxioch sk'apac ix syak'och heb' ix chamnac yetb'eyum."
        },
        {
            "number": "20",
            "text": "Ayic ix k'och winhaj Judá b'aj ayek' nok' skalnel chi', ix schekancot winh yamigo winh, aton winh aj Adulam, ix b'at yak'ankan nok' yune' chiwa chi' winh t'a ix ix chi' yic syik'paxta tas aykan chi' t'a ix yuj winhaj Judá chi' yalani, palta majxo ilchajlaj ix yuj winh schekab' win chi'."
        },
        {
            "number": "21",
            "text": "Ix sk'anb'anek' winh t'a heb' aj chonhab' chi' icha tik: --¿B'ajtil ay jun ix ajmul ix t'a tik, jun ix tz'emnhej k'ojan t'a sti' sb'eal Enaim tik? xchi winh chekab' chi'. --Malaj junok ix ajmul ix t'a tik, xchi heb' winh."
        },
        {
            "number": "22",
            "text": "Ixlajwi chi' ix meltzajxi winh t'a winhaj Judá chi', ix yalan winh: --Majxo ilchajlaj ix wuuj, ix yal heb' winh ayek' chi' ta' to malaj junok ix ajmul ix b'aj ay heb' chi', xchi winh."
        },
        {
            "number": "23",
            "text": "Ix tak'wi winhaj Judá icha tik: --Canokab' ix yet' juntzanh chi', yic wach' max el ko q'uixwelal. Ix in k'anab'ajej, ix wak'anb'at nok' yune' chiwa, anhej to majxo ilchaj ix uuj, xchi winh."
        },
        {
            "number": "24",
            "text": "Yoxil xom ujal chi', ix b'at alchaj t'a winhaj Judá icha tik: --Ha ix Tamar, ix alib', ay am mach ix sk'umej ix, yuj chi' yab'ixxo ix tiknaik, xchi heb' winh t'a winh. Ix yalan winh: --Ik'equel ix t'a stiel chonhab' yic tze nhusantz'a ix, xchi winh."
        },
        {
            "number": "25",
            "text": "Ayic wan yik'jielta ix yuj heb' winh, ix yak'anb'at schekab' ix t'a winhaj Judá chi', ix yalan icha tik: Ha winh ay yic juntzanh swak'b'at tik, aton winh ay yic unin wed'nac tik. B'eyk'olej mach ay yic jun sello yet' sch'anhal tik yet' jun k'ococh tik, xchib'at ix t'a winh."
        },
        {
            "number": "26",
            "text": "Ayic ix yilanoch winhaj Judá to yic masanil juntzanh chi' winh, ix yalan winh icha tik: Ha ix ix chi' wach' tas ix sk'ulej ix. Ha in chuk tas ix in k'ulej. Ay in mul. Maj wak'laj yik' sb'a ix yet' winh wuninal aj Sela, xchi winh. Yuj chi' maj nhusjitz'alaj ix. Majxo waylaj winh yet' ix junelxo."
        },
        {
            "number": "27",
            "text": "Axo ix b'o sk'ol ix Tamar chi', tiox heb' unin ix alji chi'."
        },
        {
            "number": "28",
            "text": "Ayic wan yalji heb' unin chi', ayic ix elul sk'ab' jun b'ab'el, ix spixanoch jab' chac ch'al ix wetz'wajum t'a sjaj sk'ab' jun unin chi', ix yalan ix: Aton jun b'ab'el tik, xchi ix."
        },
        {
            "number": "29",
            "text": "Palta ix yik'anxioch sk'ab' jun nene' chi', haxo junxo yuk'tac chi' ix alji sb'ab'elal, yuj chi' Fares ix sb'iej yuj ix wetz'wajum chi'. Ix yalan ix: ¿Tas yuj ix a b'ab'laj equejelta a b'a? xchi ix."
        },
        {
            "number": "30",
            "text": "Ixlajwi chi' ix alji winh nene' ayoch anh chac ch'al chi' t'a sjaj sk'ab', Zara ix sb'iej yuj ix."
        }
    ]
}