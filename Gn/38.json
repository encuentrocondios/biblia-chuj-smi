{
    "chapter": "38",
    "verses": [
        {
            "number": "1",
            "text": "Ha t'a jun pekti’ chi', a vinhaj Judá ix spojel sb'a vinh t'a eb' yuk'tac, ix b'at cajnaj vinh t'a slak'anil jun vinh vinac scuchan Hira, aj chonhab' Adulam."
        },
        {
            "number": "2",
            "text": "Ata' ix yiloch ix yisil jun vinh aj Canaán scuchan Súa vinh, ix yik'lan sb'a vinh yet' ix."
        },
        {
            "number": "3",
            "text": "Ix scuchanoch yune' ix. Ayic ix alji yune' ix chi', Er ix sb'iej."
        },
        {
            "number": "4",
            "text": "Ixlajwi chi' ix scuchanxioch yune' ix. Ayic ix alji yune' ix chi', Onán ix yak' ix sb'iej."
        },
        {
            "number": "5",
            "text": "Ix scuchanoch junxo yune' ix. Ayic ix alji, Sela ix yak' ix sb'iej. Ha t'a Quezib ayek' vinhaj Judá chi' ayic ix alji vinh unin chi'."
        },
        {
            "number": "6",
            "text": "Axo yic ix quelemax vinhaj Er b'ab'el unin chi', ix sayji yetb'eyum vinh yuj vinhaj Judá chi', ix yik'an ix Tamar vinh."
        },
        {
            "number": "7",
            "text": "Te chuk ix yutej sb'a vinhaj Er chi' t'a yichanh Jehová, yuj chi' ix cham vinh yuj."
        },
        {
            "number": "8",
            "text": "Ixlajwi chi' ix yalan vinhaj Judá t'a vinhaj Onán icha tik: --Ik'laj a b'a yet' ix yetb'eyum vinh uk'tac chamnac, tza k'anab'ajej co ley, ichato yinhtilal vinh uk'tac chi' ol elcan uuj yet' ix, xchi vinhaj Judá chi'."
        },
        {
            "number": "9",
            "text": "Palta yojtac vinhaj Onán chi' to a unin ol aljoc chi', manh yicoc vinh ol aj yet' ix smu' chi', yuj chi' juntac el svay vinh yet' ix, haxo yinhatil vinh syak'canem vinh t'a sat lu'um yic max och ix yab'ixal, yic wach' max elcanlaj yinhtilal vinh yuk'tac vinh chi' snaani."
        },
        {
            "number": "10",
            "text": "Ha tas ix sk'ulej vinh chi', chuk t'a sat Jehová, yuj chi' ix cham vinh."
        },
        {
            "number": "11",
            "text": "Ixlajwi chi', ix yalan vinhaj Judá t'a ix yalib' chi' icha tik: --Ha ticnaic wach' tzach paxcan yet' a mam a nun. Malaj junocxo vinac wach' tzik'a'. Ato yic ol k'och sq'uinal vinhaj Sela vuninal, ichato chi' ol yal ik'an a b'a yet' vinh, xchi vinhaj Judá chi'. Tonhej ix yal vinh icha chi', q'uinaloc schampax vinhaj Sela chi' snaan vinh, icha ix aj scham chavanh eb' vinh yuk'tac. Icha chi' ix aj sb'at ix Tamar yic scajnaj ix yet' smam snun."
        },
        {
            "number": "12",
            "text": "Pecatax chi' ix cham ix yetb'eyum vinhaj Judá chi', ix yisil vinhaj Súa. Ixlajwi yek'b'at scusk'olal vinh, ix b'at vinh t'a chonhab' Timnat b'aj van sjoxchajel xil nok' scalnel, haxo jun vinh yamigo vinh scuchan Hira ix b'at yuk'levoc."
        },
        {
            "number": "13",
            "text": "Axo yic ix yab'an specal ix Tamar to van sb'at vinhaj Judá t'a Timnat yil sjoxchajel nok' scalnel,"
        },
        {
            "number": "14",
            "text": "t'a elanhchamel ix yiq'uel spichul ix, aton k'apac syak'och eb' ix chamnac yetb'eyum. Ix yak'anoch jun smusil sat ix, yic wach' malaj mach snaaneli tato a ix. Ix em k'ojan ix t'a stiel chonhab' b'aj sk'och sb'eal chonhab' Enaim, t'a sb'eal Timnat chi'. Ix sk'ulej jun tik ix, yujto ix nachajel yuj ix to a vinhaj Sela ix q'uib'el vinh, palta maxto yik'laj sb'a vinh yet' ix."
        },
        {
            "number": "15",
            "text": "Ayic ix yilanb'at ix vinhaj Judá chi', ix snaan vinh to ajmul ix jun ix chi', yujto musab'il sat ix."
        },
        {
            "number": "16",
            "text": "Ix el vinhaj Judá chi' t'a yol b'e, ix b'at vinh yilb'at ix. Manh yojtacoc vinh tato a ix yalib' vinh. Ix yalan vinh t'a ix icha tik: --¿Max am yal a k'ool tzin vay ed'oc? xchi vinh. --Tato syal in k'ool ¿tas junok tzak' t'ayin? xchi ix."
        },
        {
            "number": "17",
            "text": "--Ol vak'cot junok yune' a chiva, xchi vinh t'a ix. --Tzam yala', anhej tato ay junok tas tzak'kan t'ayin ticnaic. Ayic sjavi nok' in yune' chiva chi', svak'anxi meltzaj t'ayach, xchi ix."
        },
        {
            "number": "18",
            "text": "--¿Tas pax tza nib'ej svak'kan t'ayach? xchi vinhaj Judá chi'. --Ak'kan a sello yet' sch'anhal yet' a k'ococh ed'nac, xchi ix. --Syala', canocab'i, xchi vinh. Ixlajwi chi' ix vay vinh yet' ix, ix scuchancanoch yune' ix."
        },
        {
            "number": "19",
            "text": "Ixlajwi chi', ix b'at ix, ix yik'anel smusil sat ix chi', ix yak'anxioch sk'apac ix syak'och eb' ix chamnac yetb'eyum."
        },
        {
            "number": "20",
            "text": "Ayic ix k'och vinhaj Judá b'aj ayek' nok' scalnel chi', ix schecancot vinh yamigo vinh, aton vinh aj Adulam, ix b'at yak'ancan nok' yune' chiva chi' vinh t'a ix ix chi' yic syik'paxta tas aycan chi' t'a ix yuj vinhaj Judá chi' yalani, palta majxo ilchajlaj ix yuj vinh schecab' vin chi'."
        },
        {
            "number": "21",
            "text": "Ix sk'anb'anek' vinh t'a eb' aj chonhab' chi' icha tik: --¿B'ajtil ay jun ix ajmul ix t'a tik, jun ix tz'emnhej k'ojan t'a sti' sb'eal Enaim tik? xchi vinh checab' chi'. --Malaj junok ix ajmul ix t'a tik, xchi eb' vinh."
        },
        {
            "number": "22",
            "text": "Ixlajwi chi' ix meltzajxi vinh t'a vinhaj Judá chi', ix yalan vinh: --Majxo ilchajlaj ix vuuj, ix yal eb' vinh ayek' chi' ta' to malaj junok ix ajmul ix b'aj ay eb' chi', xchi vinh."
        },
        {
            "number": "23",
            "text": "Ix tak'vi vinhaj Judá icha tik: --Canocab' ix yet' juntzanh chi', yic wach' max el co q'uixvelal. Ix in k'anab'ajej, ix vak'anb'at nok' yune' chiva, anhej to majxo ilchaj ix uuj, xchi vinh."
        },
        {
            "number": "24",
            "text": "Yoxil xom ujal chi', ix b'at alchaj t'a vinhaj Judá icha tik: --Ha ix Tamar, ix alib', ay am mach ix sk'umej ix, yuj chi' yab'ixxo ix ticnaic, xchi eb' vinh t'a vinh. Ix yalan vinh: --Iq'uequel ix t'a stiel chonhab' yic tze nhusantz'a ix, xchi vinh."
        },
        {
            "number": "25",
            "text": "Ayic van yik'jielta ix yuj eb' vinh, ix yak'anb'at schecab' ix t'a vinhaj Judá chi', ix yalan icha tik: Ha vinh ay yic juntzanh svak'b'at tik, aton vinh ay yic unin ved'nac tik. B'eyk'olej mach ay yic jun sello yet' sch'anhal tik yet' jun k'ococh tik, xchib'at ix t'a vinh."
        },
        {
            "number": "26",
            "text": "Ayic ix yilanoch vinhaj Judá to yic masanil juntzanh chi' vinh, ix yalan vinh icha tik: Ha ix ix chi' wach' tas ix sk'ulej ix. Ha in chuk tas ix in k'ulej. Ay in mul. Maj vak'laj yik' sb'a ix yet' vinh vuninal aj Sela, xchi vinh. Yuj chi' maj nhusjitz'alaj ix. Majxo vaylaj vinh yet' ix junelxo."
        },
        {
            "number": "27",
            "text": "Axo ix b'o sk'ol ix Tamar chi', tiox eb' unin ix alji chi'."
        },
        {
            "number": "28",
            "text": "Ayic van yalji eb' unin chi', ayic ix elul sk'ab' jun b'ab'el, ix spixanoch jab' chac ch'al ix vetz'vajum t'a sjaj sk'ab' jun unin chi', ix yalan ix: Aton jun b'ab'el tik, xchi ix."
        },
        {
            "number": "29",
            "text": "Palta ix yik'anxioch sk'ab' jun nene' chi', haxo junxo yuk'tac chi' ix alji sb'ab'elal, yuj chi' Fares ix sb'iej yuj ix vetz'vajum chi'. Ix yalan ix: ¿Tas yuj ix a b'ab'laj equejelta a b'a? xchi ix."
        },
        {
            "number": "30",
            "text": "Ixlajwi chi' ix alji vinh nene' ayoch anh chac ch'al chi' t'a sjaj sk'ab', Zara ix sb'iej yuj ix."
        }
    ]
}