{
    "chapter": "35",
    "verses": [
        {
            "number": "1",
            "text": "Ix yalan Dios d'a vinhaj Jacob: Elanh d'a tic, ixic cajnajancan d'a Betel. Ata' tza b'oq'ue jun altar d'ayin. Ata' in ch'oxnac in b'a d'ayach ayic elnac d'a vinh uk'tac aj Esaú, xchi d'a vinh."
        },
        {
            "number": "2",
            "text": "Ix yalan vinhaj Jacob chi' d'a eb' ix yetb'eyum yed' d'a eb' yuninal yed' d'a masanil eb' vinh ajun yed'oc: --Iq'uequel masanil juntzanh comon dios d'a e cal, tze b'icanel e b'a, tze q'uexanel e pichul e masanil."
        },
        {
            "number": "3",
            "text": "Coyec elanhchamel d'a Betel. Ata' ol in b'oq'ue jun altar yic svik'chaanh sb'i Dios, aton jun ix colvaj ved'oc ayic ay in och d'a ilk'olal yed' b'ajtac in eq'ui, xchi vinh."
        },
        {
            "number": "4",
            "text": "Icha chi' ix aj yak'an juntzanh comon dios yed'nac eb' d'a vinhaj Jacob yed' q'uen yuchiquin eb'. Axo vinh ix b'at mucanem d'a yich jun te' ji ayek' d'a slak'anil Siquem."
        },
        {
            "number": "5",
            "text": "Ayic ix el eb' ta', a Dios ix ak'an xivk'olal d'a yib'anh masanil juntzanh chonhab' ayek' d'a slak'anil chi', yuj chi' manhxalaj mach ix pechan eb'."
        },
        {
            "number": "6",
            "text": "Ix k'och vinhaj Jacob chi' yed' masanil eb' anima yed'nac d'a jun lugar scuch Luz, d'a yol yic Canaán. Anhejtona' jun chonhab' chi' scuchan Betel."
        },
        {
            "number": "7",
            "text": "Ata' ix sb'oq'ue jun altar vinh, El-Betel ix sb'iejcan jun lugar chi' yuj vinh, yujto ata' ix sch'ox sb'a Dios d'a vinh ayic ix el vinh d'a vinh yuk'tac."
        },
        {
            "number": "8",
            "text": "Anhejtona' ata' ix cham ix Débora, aton ix ilannac q'uib' ix Rebeca. Ix smucanem ix eb' d'a yich jun te' ji d'a slak'anil Betel chi'. Axo vinhaj Jacob chi' ix sayan sb'i jun lugar chi', Te' Ji yic Cusk'olal, xchi."
        },
        {
            "number": "9",
            "text": "Ayic ix jax vinh d'a Canaán, spetoj vinh d'a Padán-aram, ix sch'oxanxi sb'a Dios d'a vinh, ix yalan vach' lolonel d'a yib'anh vinh."
        },
        {
            "number": "10",
            "text": "Ix yalan icha tic: A ach tic Jacob a b'i, palta a ticnaic, manhxo ichocta' ol a b'iej, Israel ol a b'iejcani, xchi d'a vinh."
        },
        {
            "number": "11",
            "text": "Ayic ix lajvi sq'uexan sb'i vinh chi', ix yalan d'a vinh icha tic: A in ton Dios in Syal Vuj Smasanil, manh jantacoc ol aj uninal yed' inhtilal. A d'ayach ol pitzvoc jun nación, tzijtum chonhab'il ol ajpax elk'ochi. D'a scal inhtilal chi' ay eb' ol och reyal."
        },
        {
            "number": "12",
            "text": "A lum luum ix vala' to ol vak'can d'a vinhaj Abraham yed' d'a vinhaj Isaac, svalpax ticnaic to ol vak'can d'ayach yed' d'a eb' inhtilal, xchi d'a vinh."
        },
        {
            "number": "13",
            "text": "Ix lajvi chi' ix el Dios b'aj ix lolon yed' vinh."
        },
        {
            "number": "14",
            "text": "Ix sayan jun nivan q'uen vinhaj Jacob chi', nivan yaj k'atan q'ueen, ix sb'oancanq'ue linhan q'uen vinh b'aj ix lolon Dios yed'oc. Ix secanq'ue aceite yed' vino vinh d'a yib'anh q'ueen, yic syak' vinh silab'oc d'a Dios."
        },
        {
            "number": "15",
            "text": "Betel ix sb'iejcan jun lugar chi' yuj vinh."
        },
        {
            "number": "16",
            "text": "Ix lajvi chi' ix yactancan jun lugar chi' eb'. Ayto sk'och eb' d'a Efrata, ix alji jun yune' ix Raquel."
        },
        {
            "number": "17",
            "text": "Yic val ayoch ix d'a ilk'olal yuj yab'an syail, axo ix vetz'vajum ix alani: Manh ach xivoc, toxo ix alji junxo a vinac unin, xchi ix."
        },
        {
            "number": "18",
            "text": "Palta ayic vanxo scham ix yuj jun unin chi', ix sayancan sb'i ix, Ben-oni ix sb'iejcani. Axo vinhaj Jacob chi' jun, Benjamín ix yak' vinh sb'iej."
        },
        {
            "number": "19",
            "text": "Ata' ix chamcan ix Raquel chi'. Ix mucchajcan ix d'a sb'eal Efrata, aton jun lugar chi' scuch Belén ticnaic."
        },
        {
            "number": "20",
            "text": "Ix sb'oanq'ue linhan jun cimiento vinhaj Jacob d'a yib'anh b'aj ix mucchaj snivanil ix chi', aton jun chi' sch'oxancan b'ajtil mucan ix."
        },
        {
            "number": "21",
            "text": "Ix b'atnhej vinhaj Israel chi', ix sb'oan scampamento vinh d'a yichanhb'at Torre yic Edar."
        },
        {
            "number": "22",
            "text": "Yacb'an cajan ek' eb' d'a jun lugar chi', axo vinhaj Rubén, yuninal vinhaj Israel chi' ix vay vinh yed' ix Bilha, schab'il yetb'eyum vinh smam chi'. Ix yab' vinhaj Israel chi' tas ix sk'ulej vinh yunin chi'. Lajchavanh eb' vinh yuninal vinhaj Jacob chi':"
        },
        {
            "number": "23",
            "text": "A eb' vinh yuninal vinh yed' ix Lea: Aton vinhaj Rubén, vinh b'ab'el unin, vinhaj Simeón, vinhaj Leví, vinhaj Judá, vinhaj Isacar yed' vinhaj Zabulón."
        },
        {
            "number": "24",
            "text": "Axo eb' vinh yuninal vinh yed' ix Raquel: Aton vinhaj José yed' vinhaj Benjamín."
        },
        {
            "number": "25",
            "text": "Axo eb' yuninal vinh yed' ix Bilha, ix scriada ix Raquel: Aton vinhaj Dan yed' vinhaj Neftalí."
        },
        {
            "number": "26",
            "text": "Axo pax eb' yuninal vinh yed' ix Zilpa, ix scriada ix Lea: Aton vinhaj Gad yed' vinhaj Aser. Aton eb' tic yuninal vinhaj Jacob ix alji d'a Padán-aram."
        },
        {
            "number": "27",
            "text": "Ix b'at vinhaj Jacob yil vinh smam, aton vinhaj Isaac, cajan d'a lum Mamre, d'a chonhab' Arba, Hebrón pax sb'i. Ata' ek'nac vinhaj Abraham yed' vinhaj Isaac chi'."
        },
        {
            "number": "28",
            "text": "180 ab'il sq'uinal vinhaj Isaac chi' ayic ix cham vinh."
        },
        {
            "number": "29",
            "text": "Te ichamxo vinh, axo vinhaj Esaú yed' vinhaj Jacob, aton eb' vinh yuninal vinh, a eb' vinh ix mucancan vinh."
        }
    ]
}