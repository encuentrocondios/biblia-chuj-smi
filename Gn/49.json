{
    "chapter": "49",
    "verses": [
        {
            "number": "1",
            "text": "Ix lajvi chi' ix yavtancot eb' yuninal vinhaj Jacob chi' smasanil, ix yalan vinh: Ex vuninal, nitzeccot e b'a d'a in tz'ey. Ab'ec tas ol ex aj d'a yic b'aq'uinh:"
        },
        {
            "number": "2",
            "text": "Nitzeccot e b'a d'a in tz'ey, ol valan d'ayex. Ab'ec tas ol val a in Israel e mam in tic:"
        },
        {
            "number": "3",
            "text": "Ach Rubén, a ach ton in b'ab'el unin ach, sch'oxel sb'a vip d'ayach. A ach tic toxonton ay a may, nivan elk'och d'a yichanh eb' uk'tac."
        },
        {
            "number": "4",
            "text": "A ticnaic, manhxalaj ol aj elk'ochi, yujto lajan ach icha junoc eluma', yujto q'uixveltac ix in utej d'a in vaynub' ayic ix ach vay yed' ix schab'il vetb'eyum."
        },
        {
            "number": "5",
            "text": "A ach tic ach Simeón yed' ach tic Leví, eyuk'tac e b'a, a eyamk'ab' yic oval ix eyak'lab'ej ayic ix e k'ulan chucal."
        },
        {
            "number": "6",
            "text": "Junelnhej malaj in gana tzin k'och b'aj tz'och e molchajel, yujto ayic ix cot oynaj ix eyila', ix e milcham anima. Ina ayic ix cot eyoval ix e mak'q'uichaj yoc nok' mam vacax."
        },
        {
            "number": "7",
            "text": "Cotocab'can catab' d'a eyib'anh yuj yoval e jolom chi', ina manh jab'oc tz'ok' e k'ool. Yuj chi' ol ex in saclemejcanb'at d'a scal eb' eyetchonhab' Israel."
        },
        {
            "number": "8",
            "text": "Ach vuninal Judá, ol alchaj val vach' lolonel d'ayach yuj eb' uk'tac tic. Ol ach och b'inb'in d'a sjaj eb' ayoch ajk'olal d'ayach. Ol em nhojjab' eb' uk'tac tic d'ayach."
        },
        {
            "number": "9",
            "text": "Lajan ach val icha junoc nok' quelem choj, ayic slajvi schianb'at junoc nok' nok' ix smila', spaxta d'a snhaq'ueen. Tz'em nhojan, tz'em cutzan d'a sat lum. Icha val junoc nivaquil choj, ¿mach val junoc ol stek'b'ej sb'a ach stzuntzani?"
        },
        {
            "number": "10",
            "text": "Malaj mach syal yik'anek' snivanil elk'ochi. Malaj mach syal yik'anek' a k'ococh d'a yol a k'ab', masanto ol ja jun Mach ay yico', jun mach to masanil nación ol k'anab'ajanoc."
        },
        {
            "number": "11",
            "text": "Ol yetzb'anoch sb'uru d'a jun yib' te' uva yelxo val vach', ol sjuk'an spichul d'a yal uva."
        },
        {
            "number": "12",
            "text": "A yol sat, te q'uik' yilji d'a yichanh vino, axo q'uen ye, yelxo val te sac d'a yichanh nok' lech."
        },
        {
            "number": "13",
            "text": "A achxo tic ach Zabulón, a d'a sti' a' mar b'aj sk'och te' barco ol ach cajnajoc. A stz'acanhil lum a luum, ol k'och d'a Sidón."
        },
        {
            "number": "14",
            "text": "A achxo tic ach Isacar, lajan ach icha junoc nok' b'uru cuchum icatz syik' yip d'a yol macte'."
        },
        {
            "number": "15",
            "text": "Ayic ol ilanochi to te vach' junoc lugar, vach' ol ik' ip ta', tzak'anoch yich a patic d'a yalanh icatz, manhxalaj tas tzala' tzach ochxonhejcan checab'oc."
        },
        {
            "number": "16",
            "text": "A achxo tic ach Dan, a ach val ol a ch'olb'itej a chonhab' icha val smojal tz'aj sch'olb'itaj junoc macanh eb' etisraelal."
        },
        {
            "number": "17",
            "text": "A ach tic, lajan tzutej a b'a icha val junoc nok' ajavchan tz'ek' b'ak'ak'oc d'a ti b'e, to schiji yoc nok' chej yuj nok', yuj chi' sjulcanel nok' mach ayq'ue d'a yib'anh."
        },
        {
            "number": "18",
            "text": "Mamin Jehová tzin tanhvej in a colani."
        },
        {
            "number": "19",
            "text": "A achxo tic ach Gad, sk'och eb' ajk'ol yak' oval ed'oc, palta slajvub'alxo ol ak' ganar eb'."
        },
        {
            "number": "20",
            "text": "A achxo tic ach Aser, ol yak'nhej sobre tas ol a va'a. Ol ak'anpax tas ol sva eb' vinh rey."
        },
        {
            "number": "21",
            "text": "A achxo tic ach Neftalí, libre aj icha junoc nok' cob'es k'ultaquil chej. A val vach' pensaril ol ala'."
        },
        {
            "number": "22",
            "text": "A achxo tic ach José, lajan ach val icha junoc te te' ay d'a sti' junoc a a', ste el k'uyan, manh jantacoc sat syak'a', sk'axpajek' sk'ab' d'a yib'anh smacte'al."
        },
        {
            "number": "23",
            "text": "Te ajk'ol syutej sb'a eb' anima d'ayach, sjulvaj eb' yed' sjul-lab' d'ayach, tz'och val ijan eb' ach stzuntzani."
        },
        {
            "number": "24",
            "text": "A ach tic, te ay val yip a k'ab', te vach' yaj a jul-lab' yuj val yip in Diosal Syalnhej yuuj, aton Vilumal yed' in Columal a in Israel in tic,"
        },
        {
            "number": "25",
            "text": "yuj val yip in Diosal, aton ol ach colanoc. A Dios Syal Yuj Smasanil ol yak' svach'k'olal d'a ib'anh, aton nhab' scot d'a satchaanh yed' syaxil sat lum luum. Yuj svach'k'olal ol q'uib' sb'isul eb' uninal yed' nok' a molb'etzal nok'."
        },
        {
            "number": "26",
            "text": "Ach José, masanil juntzanh vach' lolonel svalcan tic d'a ib'anh a in a mam in tic, yelxo val te nivan yelk'och d'a yichanh vach' lolonel ix yalcan in mam d'a vib'anh, yelxo val nivan d'a yichanh juntzanh vitz aytax ek' d'a peca'. A masanil juntzanh tic svalcan d'a ib'anh, to sik'b'ilachcanel d'a scal eb' vinh uk'tac tic."
        },
        {
            "number": "27",
            "text": "A achxo tic ach Benjamín, lajan ach val icha junoc nok' oques te ov. Ayic van sacb'i q'uinal schianb'at schib'ej nok' smila', ayic q'uik'b'alilxo spucanb'at tas tz'ilchaj yuuj, xchi vinhaj Israel chi'."
        },
        {
            "number": "28",
            "text": "Aton val stzolal eb' lajchavanh yuninal vinhaj Israel tic. Masanil juntzanh lolonel tic ix yal vinh ayic ix yalancanel vach' lolonel vinh d'a yib'anh junjun eb' vinh yuninal chi', icha val smojal tas ol aj junjun eb'."
        },
        {
            "number": "29",
            "text": "Ix lajvi chi', ix yalan vinh d'a eb' vinh yuninal chi': Toxo val ol in chamoc, yuj chi' a b'aj mucb'il eb' in mam vicham tzin e mucu', aton lum manb'il d'a vinhaj Efrón hitita"
        },
        {
            "number": "30",
            "text": "d'a yol yic Canaán. A tas ix val tic, syalelk'ochi, aton d'a q'uen olan q'uen yic Macpela d'a slak'anil lum yic vinhaj Mamre, manb'ilcan yuj vinh co mam quicham aj Abraham yic b'aj smucchaj schamnac vinh."
        },
        {
            "number": "31",
            "text": "Ata' smucnaccan ix Sara vinh, aton ix yetb'eyum vinh. Ata' mucchajnacpax vinh. Ata' mucancan vinh co mam aj Isaac yed' ix co nun ix Rebeca. Ata' in mucnacpaxcan ix Lea."
        },
        {
            "number": "32",
            "text": "A jun lum chi' yed' q'uen olan q'uen chi', manb'ilcan d'a eb' vinh hitita, xchi vinh d'a eb' vinh yuninal chi'."
        },
        {
            "number": "33",
            "text": "Ix lajvi yalan vinh d'a eb' vinh yuninal chi' yuj tas ol aj smucchaj snivanil yuj eb' vinh, ix ek' jichan vinh, ix cham vinh b'ian."
        }
    ]
}