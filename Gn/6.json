{
    "chapter": "6",
    "verses": [
        {
            "number": "1",
            "text": "Ayic ix te q'uib' sb'isul eb' anima t'a sat lu'um tik, ay pax yisil eb' vinh vinac ix alji."
        },
        {
            "number": "2",
            "text": "Axo eb' vinh yuninal Dios, ayic ix yilan eb' ix yisil eb' anima chi' eb' vinh, te wach' yilji eb' ix, ix laj sik'lan eb' vinh machtac eb' ix syik' eb' vinh."
        },
        {
            "number": "3",
            "text": "Yuj chi' ix yal Jehová: Manhxo ol vak' sq'uinal eb' anima tik yuj spital. Chamelb'a anima yaj eb', yuj chi' axonhej 120 ab'il olto ek' eb' t'a yol yib'anhk’inal tik, xchi."
        },
        {
            "number": "4",
            "text": "Ayic ix b'eycot tiempo, ix yik'lan sb'a eb' vinh yuninal Dios yet' eb' ix yisil eb' anima chi', haxo yuninal eb' scuch Nefilim. Ha eb' chi' te tek'an eb', te b'inajnac eb' t'a pecatax chi'."
        },
        {
            "number": "5",
            "text": "Ix yilan Jehová to yelk'olal sq'uib' schucal eb' anima t'a sat lu'um tik, to axonhej tas malaj svach'il ayek' t'a spensar eb'."
        },
        {
            "number": "6",
            "text": "Yuj chi' ix yala': Octom maj in b'olaj juntzanh anima tik. Te ya svab' yuj eb'."
        },
        {
            "number": "7",
            "text": "Ol in satel juntzanh anima ix in b'o t'a sat lu'um tik yet' pax nok' molb'etzal nok', nok' k'ultaquil nok' yet' nok' tzek' nhernhonoc ma tzek' jachjon t'a sat lu'um yet' pax nok' much. Ste tac val in k'ool yujto ix in b'o masanil juntzanh tik, xchi Dios."
        },
        {
            "number": "8",
            "text": "Anhej val vinhaj Noé wach' t'a yichanh Jehová."
        },
        {
            "number": "9",
            "text": "Aton yab'ixal vinhaj Noé tik: Ha vinhaj Noé chi', te wach' ix yutej sb'a vinh t'a yichanh Dios, anhej vinh wach' spensar t'a skal eb' anima t'a jun pekti’ chi'. Ix sb'eyb'alej vinh icha sgana Dios."
        },
        {
            "number": "10",
            "text": "Ay oxvanh yuninal vinh, aton vinhaj Sem, vinhaj Cam yet' vinhaj Jafet."
        },
        {
            "number": "11",
            "text": "Axo eb' anima, ix te chucb'i eb' t'a yichanh Dios, comonxonhej syixtej yetanimail eb', smil-lajcham sb'a eb'."
        },
        {
            "number": "12",
            "text": "Ix yilan Dios to masanil anima ix te juvieli, axonhej ixtoj anima sk'ulej eb'."
        },
        {
            "number": "13",
            "text": "Yuj chi' ix yal Dios t'a vinhaj Noé chi': Toxo ix in na' to ol in satel masanil anima tik. Yujto axonhej ixtoj anima sk'ulej eb', yuj chi' ol in satel eb' yet' masanil yol yib'anhk’inal tik."
        },
        {
            "number": "14",
            "text": "Ha ticnaic, tza b'o junok te' niwan barco. Ha te te' ay stzatajil, a te' tzak'och ste'aloc te'. Macquiltac tzutej yool te', wach' tzutej ak'anoch tzataj chi' b'aj snub'laj sb'a te'. Tzak'och t'a spatic yet' t'a yool, yic wach' malaj b'aj ol och ha' t'a yol te'."
        },
        {
            "number": "15",
            "text": "135 metro tzutej sk'atul te', 22 metro yet' nanhalxo tzutej sat te', 13 metro yet' nanhalxo steel te'."
        },
        {
            "number": "16",
            "text": "Oxe' piso tzutej te'. Axo t'a sjajq'uek'och te', ata' skan jacan smasanil, nanhal metro tz'ajkan schaanhil, scanpax junok spuertail t'a junok pak'anh."
        },
        {
            "number": "17",
            "text": "Yujto ol vak'cot jun oval ha' yic smucan sat lu'um tik, ol b'ud'joccanel yuj ha', haxo satel jantac tas syik' yik' t'a yol yib'anhk’inal tik."
        },
        {
            "number": "18",
            "text": "Anhej ed'oc tzin b'ocan jun in trato tik. Ha t'a yol te' niwan barco chi' ol ach ochcan yet' ix etb'eyum, eb' uninal yet' pax eb' ix alib'."
        },
        {
            "number": "19",
            "text": "Ol ochpax nok' nok' eyed'oc, junjun mojanh nok' t'a junjun makan ay t'a yol yib'anhk’inal tik, yic wach' ol colchajcan nok' eyed'oc."
        },
        {
            "number": "20",
            "text": "Chatacvanh nok' t'a junjun makan tz'ochcani: Nok' much, nok' molb'etzal nok', nok' k'ultaquil nok' yet' nok' tzek' nhernhonoc ma tzek' jachjon t'a sat lu'um, yic wach' manh ol satel nok'."
        },
        {
            "number": "21",
            "text": "Ol a molancanoch jantac tas ol vajoc, yic wach' ay tas tze wa yet' tas sva nok', xchi Dios t'a vinhaj Noé chi'."
        },
        {
            "number": "22",
            "text": "Ix sk'anab'ajan vinhaj Noé chi' masanil tas ix yal Dios."
        }
    ]
}