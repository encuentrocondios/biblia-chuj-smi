{
    "chapter": "6",
    "verses": [
        {
            "number": "1",
            "text": "Ayic ix te q'uib' sb'isul eb' anima d'a sat luum tic, ay pax yisil eb' vinh vinac ix alji."
        },
        {
            "number": "2",
            "text": "Axo eb' vinh yuninal Dios, ayic ix yilan eb' ix yisil eb' anima chi' eb' vinh, te vach' yilji eb' ix, ix laj sik'lan eb' vinh machtac eb' ix syik' eb' vinh."
        },
        {
            "number": "3",
            "text": "Yuj chi' ix yal Jehová: Manhxo ol vak' sq'uinal eb' anima tic yuj spital. Chamelb'a anima yaj eb', yuj chi' axonhej 120 ab'il olto ek' eb' d'a yolyib'anhq'uinal tic, xchi."
        },
        {
            "number": "4",
            "text": "Ayic ix b'eycot tiempo, ix yik'lan sb'a eb' vinh yuninal Dios yed' eb' ix yisil eb' anima chi', axo yuninal eb' scuch Nefilim. A eb' chi' te tek'an eb', te b'inajnac eb' d'a pecatax chi'."
        },
        {
            "number": "5",
            "text": "Ix yilan Jehová to yelk'olal sq'uib' schucal eb' anima d'a sat luum tic, to axonhej tas malaj svach'il ayek' d'a spensar eb'."
        },
        {
            "number": "6",
            "text": "Yuj chi' ix yala': Octom maj in b'olaj juntzanh anima tic. Te ya svab' yuj eb'."
        },
        {
            "number": "7",
            "text": "Ol in satel juntzanh anima ix in b'o d'a sat luum tic yed' pax nok' molb'etzal nok', nok' k'ultaquil nok' yed' nok' tz'ek' nhernhonoc ma tz'ek' jachjon d'a sat luum yed' pax nok' much. Ste tac val in k'ool yujto ix in b'o masanil juntzanh tic, xchi Dios."
        },
        {
            "number": "8",
            "text": "Anhej val vinhaj Noé vach' d'a yichanh Jehová."
        },
        {
            "number": "9",
            "text": "Aton yab'ixal vinhaj Noé tic: A vinhaj Noé chi', te vach' ix yutej sb'a vinh d'a yichanh Dios, anhej vinh vach' spensar d'a scal eb' anima d'a jun tiempoal chi'. Ix sb'eyb'alej vinh icha sgana Dios."
        },
        {
            "number": "10",
            "text": "Ay oxvanh yuninal vinh, aton vinhaj Sem, vinhaj Cam yed' vinhaj Jafet."
        },
        {
            "number": "11",
            "text": "Axo eb' anima, ix te chucb'i eb' d'a yichanh Dios, comonxonhej syixtej yetanimail eb', smil-lajcham sb'a eb'."
        },
        {
            "number": "12",
            "text": "Ix yilan Dios to masanil anima ix te juvieli, axonhej ixtoj anima sk'ulej eb'."
        },
        {
            "number": "13",
            "text": "Yuj chi' ix yal Dios d'a vinhaj Noé chi': Toxo ix in na' to ol in satel masanil anima tic. Yujto axonhej ixtoj anima sk'ulej eb', yuj chi' ol in satel eb' yed' masanil yolyib'anhq'uinal tic."
        },
        {
            "number": "14",
            "text": "A ticnaic, tza b'o junoc te' nivan barco. A te te' ay stzatajil, a te' tzak'och ste'aloc te'. Macquiltac tzutej yool te', vach' tzutej ak'anoch tzataj chi' b'aj snub'laj sb'a te'. Tzak'och d'a spatic yed' d'a yool, yic vach' malaj b'aj ol och a' d'a yol te'."
        },
        {
            "number": "15",
            "text": "135 metro tzutej sk'atul te', 22 metro yed' nanhalxo tzutej sat te', 13 metro yed' nanhalxo steel te'."
        },
        {
            "number": "16",
            "text": "Oxe' piso tzutej te'. Axo d'a sjajq'uek'och te', ata' scan jacan smasanil, nanhal metro tz'ajcan schaanhil, scanpax junoc spuertail d'a junoc pak'anh."
        },
        {
            "number": "17",
            "text": "Yujto ol vak'cot jun oval a' yic smucan sat luum tic, ol b'ud'joccanel yuj a', axo satel jantac tas syik' yik' d'a yolyib'anhq'uinal tic."
        },
        {
            "number": "18",
            "text": "Anhej ed'oc tzin b'ocan jun in trato tic. A d'a yol te' nivan barco chi' ol ach ochcan yed' ix etb'eyum, eb' uninal yed' pax eb' ix alib'."
        },
        {
            "number": "19",
            "text": "Ol ochpax nok' nok' eyed'oc, junjun mojanh nok' d'a junjun macanh ay d'a yolyib'anhq'uinal tic, yic vach' ol colchajcan nok' eyed'oc."
        },
        {
            "number": "20",
            "text": "Chatacvanh nok' d'a junjun macanh tz'ochcani: Nok' much, nok' molb'etzal nok', nok' k'ultaquil nok' yed' nok' tz'ek' nhernhonoc ma tz'ek' jachjon d'a sat luum, yic vach' manh ol satel nok'."
        },
        {
            "number": "21",
            "text": "Ol a molancanoch jantac tas ol vajoc, yic vach' ay tas tze va yed' tas sva nok', xchi Dios d'a vinhaj Noé chi'."
        },
        {
            "number": "22",
            "text": "Ix sk'anab'ajan vinhaj Noé chi' masanil tas ix yal Dios."
        }
    ]
}