{
    "chapter": "32",
    "verses": [
        {
            "number": "1",
            "text": "Ix lajvi chi', ix b'eycot vinhaj Jacob chi'. Axo ix aji, ix schalaj sb'a vinh yed' juntzanh eb' yángel Dios."
        },
        {
            "number": "2",
            "text": "Ayic ix yilan eb' ángel chi' vinh, ix yalan vinh: Scampamento eb' yejército Dios jun tic, xchi vinh. Yuj chi' Mahanaim ix yak' vinh sb'iej jun lugar chi'."
        },
        {
            "number": "3",
            "text": "Ix schecancot juntzanh eb' schecab' vinh d'a lum Seir, d'a yol yic Edom, yic scot eb' yal d'a vinh yuk'tac vinh, aton vinhaj Esaú to vanxo scot vinh d'a yol b'e."
        },
        {
            "number": "4",
            "text": "Ix yalan vinh d'a eb' schecab' chi' icha tic: Alec d'a vinh vuk'tac aj Esaú icha tic: A vinh uk'tac aj Jacob syak'och sb'a vinh d'a yalanh a mandar. Tzeyalanpaxi to a yed' vinhaj Labán ix in ek' jun tiempoal tic."
        },
        {
            "number": "5",
            "text": "A ticnaic ay nok' in vacax, nok' in calnel, nok' in chiva, nok' in b'uru. Ay eb' vinh in checab' yed' eb' ix in checab'. Svalb'at jun ab'ix tic d'ayach mamin vuk'tac, yujto tzin nib'ej tzin och junk'olal ed'oc, xchicot vinhaj Jacob, xe chi d'a vinh."
        },
        {
            "number": "6",
            "text": "Axo yic ix jax eb' vinh checab' chi', ix yalan eb' vinh d'a vinhaj Jacob icha tic: --Toxo ix onh xid'ek' d'a vinh uk'tac, tic van sja vinh ul ach scha'a. Chanhe' ciento val vinac yed'nac vinh, xchi eb' vinh schecab' vinh chi'."
        },
        {
            "number": "7",
            "text": "Ayic ix yab'an juntzanh chi' vinhaj Jacob chi', ix xiv chaanh vinh, ix te och vinh ilk'olal. Ix lajvi chi' ix spojan b'at eb' anima vinh yed'nac. Cha macanh ix yutej vinh yed' nok' vacax, nok' calnel yed' nok' camello."
        },
        {
            "number": "8",
            "text": "Yujto ix sna vinh: Tato sjavi vinhaj Esaú d'a junoc macanh, yacb'an syak' oval vinh yed'oc, axo junxo macanh syal yeli, xchi vinh."
        },
        {
            "number": "9",
            "text": "Ix lajvi chi' ix lesalvi vinh icha tic: Ach Jehová in Diosal, sDiosal ach vinh in mam icham aj Abraham yed' vinh in mam aj Isaac. A ach ix ala' to tzin meltzajcot d'a in luum, d'a scal eb' in k'ab' voc. Ix alani to ayachnhej och ved'oc yic vach'nhej tzin elk'ochi."
        },
        {
            "number": "10",
            "text": "Te manh in mojoc to tzin a xajanej, manh in mojoc pax to aynhejoch a vach'k'olal ved'oc. Ayic vek'nacb'at d'a yol a' Jordán, anhej jun in k'ococh ved'nac, axo ticnaic, chab'xo campamentoal ix in elk'ochi, te ayxo tastac d'ayin."
        },
        {
            "number": "11",
            "text": "Tzin tevi d'ayach to tzin a col d'a yol sk'ab' vinh vuk'tac chi'. Tzin te xivi, q'uinaloc sja vinh d'ayin, smilancham eb' ix ix yed' eb' unin tic vinh."
        },
        {
            "number": "12",
            "text": "A ach ix ala' to vach'nhej ol in elk'och uuj. Ix alanpaxi to manh jantacoc ol ajelk'och sb'isul vinhtilal, icha val yarenail a' mar to max yal sb'ischaji, xchi vinh d'a slesal chi'."
        },
        {
            "number": "13",
            "text": "A d'a jun ak'val chi', ix vaycan vinh ta'. Ayic ix sacb'i, a d'a scal masanil tas yed'nac vinh, ix siq'uel tastac vinh yic siej vinh d'a vinh yuk'tac chi':"
        },
        {
            "number": "14",
            "text": "200 nok' nun chiva yed' 20 nok' mam chiva. 200 nok' nun calnel yed' 20 nok' ch'ac calnel."
        },
        {
            "number": "15",
            "text": "30 nok' nun camello yed' nok' yune' toto ix alji, 40 nok' nun vacax yed' lajunhvanh nok' toro, 20 nok' nun b'uru yed' lajunhvanh nok' mam b'uru."
        },
        {
            "number": "16",
            "text": "D'a elanhchamel ix yak' vinhaj Jacob junjun macanh nok' d'a eb' vinh schecab', macquiltac ix yutej vinh, ix yalan vinh d'a eb' icha tic: --B'ab'lajanhec yed' junjun macanh nok', najtic tzeyutej scal junjun macanh, xchi vinh."
        },
        {
            "number": "17",
            "text": "A d'a vinh ed'jinac nok' b'ab'el, ix yal vinh icha tic: --Ayic ol a chaan a b'a yed' vinh vuk'tac chi', tato sk'anb'ej vinh: ¿Mach a patrón? ¿B'ajtil tzach b'ati? ¿Mach yic nok' nok' ed'nac tic? tato xchi vinh d'ayach,"
        },
        {
            "number": "18",
            "text": "tzalan d'a vinh icha tic: Mamin Esaú, a juntzanh tic silab' vinhaj Jacob a checab' d'ayach. Tzak'anpax vinh vuuj, xa chi, xchi vinhaj Jacob chi'."
        },
        {
            "number": "19",
            "text": "Icha chi' ix aj yalan vinh d'a vinh ed'jinac nok' schab'il macanh yed' d'a vinh ed'jinac nok' yoxil macanh. Icha chi' ix aj yalan vinh d'a masanil eb' vinh ed'jinac junjun macanh nok' nok' chi': --Ayic ol e chalan e b'a yed' vinhaj Esaú chi', jun lajannhej ol eyutej eyalani."
        },
        {
            "number": "20",
            "text": "Tzeyalani: Tzak'an vinhaj Jacob a checab' cuuj, xe chi, xchi vinh d'a eb' vinh schecab' chi'. Icha tic ix yutej snaan vinhaj Jacob chi': Tecan ol emta yoval sk'ol vinhaj Esaú yuj in silab' ix vak' b'ab'laj d'a vichanh, ol vilan val och in b'a yed' vinh. Tato icha chi' tecan ol in scha vinh d'a vach'il, xchi vinh."
        },
        {
            "number": "21",
            "text": "Yuj chi', ix schec b'ab'laj masanil silab' vinhaj Jacob chi'. Axo vinh jun, ixto can junxo ak'val vinh d'a scampamento chi'."
        },
        {
            "number": "22",
            "text": "A d'a jun ak'val chi' ix q'ue van vinhaj Jacob, ix yik'anb'at eb' ix yetb'eyum vinh schavanhil yed' eb' ix chavanh criada yed' uxluchvanh yuninal vinh, ix ek'ta eb' d'a sjayil jun a' scuchan Jaboc yed' masanil tastac yed'nac."
        },
        {
            "number": "23",
            "text": "Axo yic ix can vinh sch'ocojil, ix yak'an oval vinh yed' jun vinac masanto ix sacb'i."
        },
        {
            "number": "24",
            "text": "Axo jun vinac chi', ix yila' to max ak'ji ganar vinhaj Jacob chi' yuuj, yuj chi' ix mak'jiel yacanhil xub' vinhaj Jacob chi' yuuj. Ix el chinnaj xub' vinh chi' ayic ix yak'an oval eb'."
        },
        {
            "number": "25",
            "text": "Ix yalan jun vinac chi' d'a vinh icha tic: --Actej in eli yujto vanxo sacb'i, xchi. Ix yalan vinhaj Jacob d'ay icha tic: --Manh ol ach vactejeli, tato manh ol alcan junoc vach' lolonel d'a vib'anh, xchi vinh."
        },
        {
            "number": "26",
            "text": "--¿Tas a b'i? xchi jun vinac chi' d'a vinh. --Jacob in b'i, xchi vinh."
        },
        {
            "number": "27",
            "text": "Ix yalan d'a vinh icha tic: --A ticnaic manhxo Jacob-oc ol a b'iej, palta Israelxo, yujto ix yal ak'an oval yed' Dios yed' pax anima, xchi."
        },
        {
            "number": "28",
            "text": "--A ticnaic al d'ayin tas a b'i ach tic, xchi vinhaj Jacob chi'. Axo ix yalan jun vinac chi' icha tic: --¿Tas yuj tza k'anb'ej in b'i? xchi. Ata' ix yalcan vach' lolonel d'a yib'anh vinhaj Jacob chi'."
        },
        {
            "number": "29",
            "text": "Yuj chi' Peniel ix sb'iejcan jun lugar chi' yuj vinhaj Jacob chi', ix yalan vinh icha tic: Ix vil sat Dios, palta ina pitzan into, xchi vinh."
        },
        {
            "number": "30",
            "text": "Vanxo yek'b'at vinhaj Jacob d'a Peniel chi', ix javi k'u. Yujto ix el chinnaj xub' vinh, yuj chi' tz'em sb'ey vinh."
        },
        {
            "number": "31",
            "text": "Yuj chi' a eb' yinhtilal Israel, max schilaj sch'anhal sk'ojnub' xub' nok' nok' eb', yujto a d'a xub' vinhaj Jacob chi' yab'nac syail."
        }
    ]
}