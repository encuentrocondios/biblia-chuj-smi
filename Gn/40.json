{
    "chapter": "40",
    "verses": [
        {
            "number": "1",
            "text": "Ix lajvi chi', ay chavanh vinac ix och preso: A jun vinh, yajal yaj vinh d'a eb' vinh tz'ak'an svino vinh rey, axo junxo vinh, yajal yaj vinh d'a eb' vinh b'oum pan sva vinh rey chi'. Ay smul eb' vinh ix och d'a vinh rey chi'."
        },
        {
            "number": "2",
            "text": "Yuj chi' ix cot yoval vinh d'a eb' vinh."
        },
        {
            "number": "3",
            "text": "Ix yalan vinh rey to tz'ak'jioch eb' vinh d'a preso d'a spat vinh yajal d'a eb' soldado stanhvan vinh, aton ta' aypaxoch vinhaj José d'a preso."
        },
        {
            "number": "4",
            "text": "Anheja' d'a yol sk'ab' vinhaj José chi' ix can eb' vinh chavanh smunlajvum vinh rey chi' yuj vinh yajal preso chi' yic a vinh tz'ak'an servil eb' vinh. Ix can eb' vinh jun tiempoal d'a preso chi'."
        },
        {
            "number": "5",
            "text": "Axo d'a jun ak'val ix och svayich eb' vinh chavanh chi', junjun vayich chi' ay syalelk'ochi."
        },
        {
            "number": "6",
            "text": "Axo ix sacb'i ix k'och vinhaj José yil eb' vinh. Ix yilan vinh to te ayoch eb' vinh d'a ilk'olal."
        },
        {
            "number": "7",
            "text": "Ix sk'anb'an vinh d'a eb' vinh: --¿Tas yuj te cuseltac yilji e sat? xchi vinh d'a eb' vinh."
        },
        {
            "number": "8",
            "text": "--Ay val co vayich ix och d'a jun ak'val tic, palta malaj mach d'a tic tz'alan d'ayonh tas syalelk'ochi, xchi eb' vinh. --¿Tom manhoc Dios syal yalani tas syalelk'och vayich? Alec d'ayin tas ix e vayichej chi', xchi vinhaj José chi'."
        },
        {
            "number": "9",
            "text": "Yuj chi' a vinh yajal yaj d'a eb' vinh tz'ak'an svino vinh rey, ix och ijan vinh yalan svayich chi' d'a vinhaj José icha tic: --A d'a in vayich, ix vil jun te' uva,"
        },
        {
            "number": "10",
            "text": "ay oxe' sk'ab' te'. Ix vil sq'ueta svol, ix yak'an xumaquil, axo xumaquil chi', ix och b'uyan sat, te q'uinhxo."
        },
        {
            "number": "11",
            "text": "A ix vilani to yamb'ilq'ue scopa vinh rey vuuj, ix vik'ancot sat te' uva chi', ix in pitz'anem yal d'a yol scopa vinh rey chi', ix vak'anoch d'a yol sk'ab' vinh, xchi vinh."
        },
        {
            "number": "12",
            "text": "Ix yalan vinhaj José d'a vinh icha tic: --Ichaton tic syalelk'och a vayich chi': A oxe' sk'ab' te' uva ix il chi', oxe' k'ual syala'."
        },
        {
            "number": "13",
            "text": "Ayic chab'ej ticnaic ol sb'eyk'olej a mul vinh rey chi'. Ol lajvoc chi' ol ach yak'anxioch vinh d'a a munlajel, ol ak'xi scopa vinh chi' icha d'a yalanhtaxo."
        },
        {
            "number": "14",
            "text": "Ayic ol elk'och jun sval tic, tzin a naancot d'a vinh rey chi', yic vach' tzin elpax d'a yol preso tic. Ok'ocab' a k'ol d'ayin."
        },
        {
            "number": "15",
            "text": "A in tic ichato elk'ab'il in cot d'a scal eb' vinh hebreo. Manh in mojoc ay in och d'a preso tic, yujto malaj jab'oc tas chuc ix in k'ulej, xchi vinhaj José chi'."
        },
        {
            "number": "16",
            "text": "Ayic ix yab'an vinh yajalil eb' vinh sb'oan ixim pan to a vinhaj José vach' ix aj yalanel svayich vinh chi' vinh, ix yalanpax vinh icha tic: --A in tic ix in vayichej to ayq'ue oxe' mooch ixim pan d'a in jolom."
        },
        {
            "number": "17",
            "text": "A d'a yol jun yune' mooch d'a jun yoxil ayq'ue d'a in jolom chi', tzijtum macanhil ixim pan ayem d'a yool yic sva vinh rey, palta axo nok' much ix javi ix stzok'anq'ueta ixim nok' d'a yol te' mooch chi', xchi vinh."
        },
        {
            "number": "18",
            "text": "Ix yalanxi vinhaj José d'a vinh icha tic: --A tas syalelk'och a vayich chi', aton tic: A oxe' mooch chi' sch'oxcot oxe' k'ual."
        },
        {
            "number": "19",
            "text": "Yuj chi' yic chab'ej ticnaic, ol sb'eyk'olej vinh rey tas yaj a mul. Slajvi chi' ol schecan vinh ik'chajel a jolom, a a nivanil ol ak'jocq'ue d'a schon jun te te', axo nok' ostoc ol ja schib'at a nivanil chi', xchi vinhaj José chi' d'a vinh."
        },
        {
            "number": "20",
            "text": "Schab'jial val yalan svayich eb' vinh chavanh chi' vinhaj José chi', ix yak'an sq'uinhal yab'ilal vinh rey. Ix yavtancot vinh masanil eb' vinh nivac vinac ayoch yajalil yed'oc. D'a yichanh eb' vinh nivac yajal chi' ix checji ik'chajelta eb' vinh chavanh ayoch d'a preso chi'."
        },
        {
            "number": "21",
            "text": "A vinh tz'ak'an svino vinh rey, ix ak'chajxioch vinh d'a smunlajel."
        },
        {
            "number": "22",
            "text": "Axo vinh yajal yaj d'a eb' sb'oan ixim pan, ix yal vinh rey to smiljicham vinh icha val ix aj yalan vinhaj José."
        },
        {
            "number": "23",
            "text": "Palta majxo nachajcot vinhaj José yuj vinh tz'ak'an svino vinh rey chi'."
        }
    ]
}