{
    "chapter": "48",
    "verses": [
        {
            "number": "1",
            "text": "Ix ek' jab'oc stiempoal, ix alchaj t'a winhaj José chi' to penaxoay winh smam winh. Yuj chi' ix b'at winh yil winh, ix yik'anb'at eb' yuninal winh schavanhil yet'oc, aton winhaj Manasés yet' winhaj Efraín."
        },
        {
            "number": "2",
            "text": "Ayic ix alchaj t'a winhaj Israel to toxo ix ja winhaj José chi' yila', ix yak' pural sb'a winh sq'ue k'ojan t'a sti' sch'at."
        },
        {
            "number": "3",
            "text": "Ix yalan winh icha tik: --Ha Dios Syal Yuj Masanil, ha' ix sch'ox sb'a t'ayin t'a chonhab' Luz, t'a yol yic Canaán. Ata' ix yal wach' lolonel t'a vib'anh, ix yalan icha tik:"
        },
        {
            "number": "4",
            "text": "Ab' jun, tzijtum sb'isul inhtilal ol vak'a'. Ha jantac inhtilal, tzijtum nación ol ajelk'ochoc. Ol vak'anpax jun lu'um tik t'ayach yet' t'a masanil eb' inhtilal chi', ol eyiquej lum t'a junelnhej, xchi Dios chi'."
        },
        {
            "number": "5",
            "text": "Yuj chi', a val chavanh uninal ix alji t'a Egipto tik ayic manto in javok, aton winhaj Manasés yet' winhaj Efraín, victaxon yaj eb' winh, icha vuninal tz'ajkan eb' winh, icha val yaj winhaj Rubén yet' winhaj Simeón."
        },
        {
            "number": "6",
            "text": "Ha jantacto eb' uninal toto ol aljoc, icxo ol aj eb', ha t'a smacb'en chavanh eb' yuk'tac eb' tik ol yik' yic eb'."
        },
        {
            "number": "7",
            "text": "Ayic in meltzajnac t'a Padán-aram, chamnaccan ix a nun t'a Canaán ayic manto in javilaj t'a Efrata. Ha t'a sb'eal Efrata chi' ix in muccan ix, xchi winh. (Ha jun lugar chi' Belén sb'i ticnaic.)"
        },
        {
            "number": "8",
            "text": "Ixlajwi chi', ix b'at q'uelan winhaj Israel chi' t'a eb' winh chavanh yuninal winhaj José chi', ix sk'anb'an winh icha tik: --Ha eb' winh tik, ¿mach eb' winh? xchi winh."
        },
        {
            "number": "9",
            "text": "--Ha eb' winh vuninal ix yak' Dios t'ayin t'a Egipto tik, xchi winhaj José chi'. Ixlajwi chi, ix yalan winh smam winh chi': --Elocab' t'a a k'ool, snitzocab'cot sb'a eb' winh t'a in tz'ey tik yic wach' ol valcan wach' lolonel t'a yib'anh eb' winh, xchi winh."
        },
        {
            "number": "10",
            "text": "Yujto te icham vinacxo winhaj Israel chi', maxtzac yal-laj yilan winh. Yuj chi' ix nitzchajcot eb' winh yuj winhaj José chi' t'a stz'ey winh. Ix och lak'lak' winh t'a eb' winh, ix tz'ub'jielta sti' eb' winh yuj winh."
        },
        {
            "number": "11",
            "text": "Ixlajwi chi' ix yalan winh t'a winhaj José icha tik: --Te maxtzac in nalaj tato olto ach wila''. Tik val manhoc achnhej tzato ach wila'', palta ix el t'a sk'ol Dios to ixto val viloch eb' winh uninal tik, xchi winh."
        },
        {
            "number": "12",
            "text": "Ixlajwi chi', ix yik'anelta eb' winh winhaj José chi' t'a skal yoc winh smam chi', ix em nhojan winh t'a yichanh winh smam chi."
        },
        {
            "number": "13",
            "text": "Ix yik'anxib'at eb' winh yuninal winh chi': Ha winhaj Efraín t'a swach' winh, haxo winhaj Manasés t'a sq'uexanh winh. Ix yik'anb'at eb' winh b'aj ay winh smam chi'. Yuj chi' a winhaj Efraín chi' ix kan t'a sq'uexanh winhaj Israel chi', haxo winhaj Manasés ix kan t'a swach' winh."
        },
        {
            "number": "14",
            "text": "Ayic ix yak'anb'at sk'ab' winh chi' t'a yib'anh eb' winh, culus ix yutejb'at sk'ab' winh chi' t'a yib'anh eb' winh. Yuj chi', a swach' winh ix k'och t'a yib'anh winhaj Efraín chi', haxo sq'uexanh winh ix k'och t'a yib'anh winhaj Manasés chi', wach'chom b'ab'el vinac winhaj Manasés chi'."
        },
        {
            "number": "15",
            "text": "Ix yalan wach' lolonel winh t'a yib'anh winhaj José chi', icha tik: Ha Dios aton jun ix k'anab'ajaj yuj winh in mam icham aj Abraham yet' winh in mam aj Isaac, ha' tzin tanhvani yictax ix in alji yet' pax ix in b'eynhejcoti."
        },
        {
            "number": "16",
            "text": "Ha jun yángel Dios ix in colan t'a syaelal. Yak'ocab' swach'k'olal Dios t'a yib'anh eb' winh chavanh tik, yujocab' eb' winh tzin nachajcoti, nachajocab'paxcot winh in mam icham aj Abraham yet' winh in mam aj Isaac. Tzijtum ol aj sb'isul yinhtilal eb' winh chavanh tik t'a sat lum lum b'aj ol cajnajoc, xchi winhaj Israel chi'."
        },
        {
            "number": "17",
            "text": "Max schalaj sk'ol winhaj José chi' to ha t'a yib'anh winhaj Efraín chi' ix yak'q'ue swach' k'ab' winh smam chi'. Yuj chi' ix yak'lej winh yik'anel swach' k'ab' winh smam chi' t'a yib'anh winhaj Efraín chi', ix yak'anq'ue winh t'a yib'anh winhaj Manasés yalani."
        },
        {
            "number": "18",
            "text": "Ix yalan winh icha tik: --Maay mamin, manh ichocta' tzutej, ha t'a winh b'ab'el tik, ata' tzak'q'ue a wach' k'ab', xchi winh."
        },
        {
            "number": "19",
            "text": "Maj yal-laj sk'ol winh smam winh chi', ix yalan winh icha tik: --Vojtacxo ach vuninal. Ha winh tik, niwan chonhab' ol aj yelk'och winh t'a b'ak'uinh, palta a winh tzak'an tik yelxo val niwan ol aj yelk'och winh t'a winh b'ab'el tik, haxo yinhtilal winh, tzijtum nación ol ajelk'ochoc, xchi winh."
        },
        {
            "number": "20",
            "text": "Ixlajwi chi', ix yalan wach' lolonel winh t'a yib'anh eb' schavanhil: --Icha tik ol aj e b'inaj yuj eb' e k'ab' eyoc t'a b'ak'uinh ayic ol snib'ej eb' yalan wach' lolonel t'a yib'anh junok anima: Yak'ocab' swach'k'olal Dios t'a ib'anh, icha ix aj yak'an t'a winhaj Efraín yet' t'a winhaj Manasés, xcham eb', xchi winhaj Israel chi'. Ha t'a aloj wach' lolonel chi', b'ab'el ix yak' b'inaj winhaj Efraín chi' winh t'a yichanh winhaj Manasés chi'."
        },
        {
            "number": "21",
            "text": "D'a elanhchamel ix yalanxi winh t'a winhaj José chi': --Ach vuninal, a in tik toxo ol in chamoc, palta aynhejoch Dios eyed'oc, aynhejpaxoch yet' eb' eyinhtilal. Ha ol ex ik'an meltzaj t'a slum co mam quicham."
        },
        {
            "number": "22",
            "text": "Svak' junxo makan macb'en t'ayach ek'to t'a yichanh yic eb' uk'tac, aton lum pak'an ix vik'canek' t'a eb' amorreo t'a skal oval, xchi winhaj Israel chi' t'a winhaj José chi'."
        }
    ]
}