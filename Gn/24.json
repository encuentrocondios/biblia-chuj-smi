{
    "chapter": "24",
    "verses": [
        {
            "number": "1",
            "text": "Te icham vinacxo winhaj Abraham, haxo Jehová ix yak' swach'k'olal t'a yib'anh winh yet' t'a yib'anh masanil tas ay t'a winh."
        },
        {
            "number": "2",
            "text": "Ay jun schecab' winh te ichamxo, sat yaj t'a juntzanhxo eb' schecab', ayoch yilumaloc masanil tastac ay t'a winh. Ay jun k'ual ix avtaj winh yuj winhaj Abraham chi', ix yalan winh: --Ak'och a k'ab' t'a yalanh in xub' tik,"
        },
        {
            "number": "3",
            "text": "tzak'an a ti' t'a yichanh Jehová Dios yajal satcha’anh yet' yol yib'anhk’inal tik, to manh ol a saylaj ix yetb'eyum winh vuninal t'a skal eb' aj Canaán, b'aj cajan onh tik,"
        },
        {
            "number": "4",
            "text": "palta t'a in chonhab' tzach b'ati, b'at a say junok ix yetb'eyum winh t'a skal eb' in k'ab' voc, xchi winh t'a winh."
        },
        {
            "number": "5",
            "text": "Ix tak'vi winh schecab' winh chi': --Q'uinaloc max stak'cot sb'a ix ved'oc, ¿tas svutej? ¿Yovalil am svik'b'at winh b'aj cotnac ach chi'? xchi winh schecab' chi'."
        },
        {
            "number": "6",
            "text": "Ix tak'vi winhaj Abraham chi': --Maay, manh ik'b'at winh."
        },
        {
            "number": "7",
            "text": "Ha Jehová sDiosal satchanh ix in ik'anelta b'aj ay spat in mam yet' t'a in chonhab' b'aj ek'nac in. Ix yak'an sti' t'ayin yak'an jun lum tik t'a winhtilal. Anheja', ha' ol checanb'at yángel ed'oc, yic wach' tzik'cot ix yetb'eyum winh vuninal tik ta'."
        },
        {
            "number": "8",
            "text": "Palta tato max yal sk'ol ix scot ed'oc jun, colan tzach ajkan t'a jun co trato scak' tik. Palta junelnhej max yal-laj ik'anb'at winh vunin tik ta', xchi winh t'a winh."
        },
        {
            "number": "9",
            "text": "Ixlajwi chi', ix yak'anoch sk'ab' jun winh checab' chi' t'a yalanh xub' winhaj Abraham chi', ix yak'an sti' winh to ol sk'anab'ajej winh masanil tas ix yal winh spatrón chi'."
        },
        {
            "number": "10",
            "text": "Ixlajwi chi', ix sik'anelta juntzanh silab' winh t'a skal masanil tastac ay t'a winh spatrón chi', juntzanh te wach'. Ix yik'anb'at lajunhvanh nok' camello winh scuchumaloc, ix b'at winh t'a chonhab' b'aj ek'nac winhaj Nacor chamnac, t'a yol yic Mesopotamia."
        },
        {
            "number": "11",
            "text": "Ayic ix k'och winh checab' t'a stiel chonhab' chi', yic vanxo sq'uik'b'i, ix yik' yip winh yet' nok' camello t'a sti' jun ha' uk'b'ila'. Ha t'a jun hora chi' tzek' eb' ix cob'estac yik' yaal."
        },
        {
            "number": "12",
            "text": "D'a jun rato chi', ix och ijan winh slesalvi d'ha Dios t'a spixan icha tik: Mamin Jehová, ach co Diosal yet' winhaj Abraham in patrón, tzin k'an t'ayach to wach'ocab' tz'elk'och jun in checnab'il tik, tza ch'oxan a wach'k'olal t'a winh in patrón chi'."
        },
        {
            "number": "13",
            "text": "Tik tzin kan t'a sti' jun ha' uk'b'ila' tik, yacb'an sja eb' ix cob'estac aj chonhab' tik ul yik' yaal."
        },
        {
            "number": "14",
            "text": "Elocab' t'a a k'ol to a junok ix cob'es ol ja yik' yaal, ol wal t'a ix icha tik: Tzin tevi t'ayach, iq'uemta a ch'ub' chi', tzak'an jab'oc ha'al chi' vuk'u', xin cham t'a ix. Axo ol yalan ix: Uk' ha', ol vak'anpax ha' yuk' nok' a camello tik, xcham ix, aocab' ix chi' tza siq'ueli yic tz'och yetb'eyumoc winhaj Isaac a checab'. Icha chi' ol aj snachajel vuuj to ay a wach'k'olal t'a winh in patrón, xchi winh checab' chi' t'a slesal."
        },
        {
            "number": "15",
            "text": "Manto lajvilaj slesalvi winh, ix yilan winh scot jun ix cob'es, ayq'ue sch'ub' ix t'a sjolom sjenhjab', aton ix Rebeca yisil winhaj Betuel. Ha winhaj Betuel chi' yunecan winh ix Milca yet' winhaj Nacor, winh yuk'tac winhaj Abraham."
        },
        {
            "number": "16",
            "text": "Ha ix Rebeca chi' te wach' yilji ix, cob'es ton wal ix, mantalaj junok vinac sk'uman ix. Ix em ix b'aj ay ha' uk'b'ila' chi' yic syik'q'ueta ha' yaal ix, ix yak'an b'ud'joc sch'ub' ix chi'. Ayic van spax ix,"
        },
        {
            "number": "17",
            "text": "ix b'at lemnaj winh checab' chi' stzak'vej ix, ix yalan winh t'a ix icha tik: --Tzin tevi t'ayach, ak' vuk' jab'oc ha'al t'a yol a ch'ub' chi', xchi winh t'a ix."
        },
        {
            "number": "18",
            "text": "--Uq'uej ha' mamin, xchi ix. Elanhchamel ix yaq'uem sch'ub' ix chi', ix yak'an ha' ix yuq'uej winh."
        },
        {
            "number": "19",
            "text": "Ixlajwi yuk'an ha' winh, ix yalan ix icha tik: --Syalpax vik'anq'ueta ha' yuk' nok' a camello tik, ato syala' jantac syuk' nok', xchi ix."
        },
        {
            "number": "20",
            "text": "Elanhchamel ix sequem ha' ix t'a yol jucub' b'aj syuk'taxon ha' nok' nok'. Tzijtum el ix yak' ix yik'anq'ueta ha' masanto ix yuk' ha' nok' smasanil."
        },
        {
            "number": "21",
            "text": "Axo winh checab' chi' jun, tonhej ix och q'uelan winh t'a ix. Malaj tas ix yal winh, anhej to sna winh yic syojtaquejeli tas van sk'ulan Jehová yic wach' tz'elk'och jun schecnab'il chi'."
        },
        {
            "number": "22",
            "text": "Axo ix lajvi yuk'an ha' nok' camello chi', ix yik'anq'ueta jun q'uen oro winh icha uchiquin, nanhal siclo yalil, ix yak'anoch winh t'a snhi' ix, ix yak'anpax chab' q'uen brazalete winh t'a ix, nab'a oro q'ueen, ek'b'al 10 siclo yalil q'ueen."
        },
        {
            "number": "23",
            "text": "Ix yalan winh: --Tzin tevi t'ayach to tzal t'ayin mach ayach yico', talaj colan tzonh vaycan t'a spat winh a mam chi' t'a jun ak'wal tik, xchi winh t'a ix."
        },
        {
            "number": "24",
            "text": "Ix yalan ix: --Yisil in winhaj Betuel, yuninal winhaj Nacor yet' ix Milca."
        },
        {
            "number": "25",
            "text": "Ha t'a co pat colan tzex vayi. Ay pax tas ol swa nok' a camello tik, xchi ix."
        },
        {
            "number": "26",
            "text": "Ix yab'an winh checab' chi', ix em cumnaj winh, ix yalan wach' lolonel winh t'a Jehová, ix yak'an yuj diosal winh t'ay."
        },
        {
            "number": "27",
            "text": "Ix yalan winh: Alchajocab' wach' lolonel t'a Jehová co Diosal yet' winhaj Abraham in patrón. Yelton wal aynhejoch Jehová yet' winh, aynhej swach'k'olal t'a winh, yuj chi' ix in scuchb'ej t'a yoltac b'e tik masanto t'a skal eb' sk'ab'yoc winh in patrón chi', xchi winh."
        },
        {
            "number": "28",
            "text": "Axo ix Rebeca ix b'at lemnaj ix t'a spat snun, yic syalan masanil tas ix yal winh checab' chi' t'ay."
        },
        {
            "number": "29",
            "text": "Ay jun winh snulej ix scuch Labán, elanhchamel ix b'at lemnaj winh b'aj ay ha' uk'b'ila' chi' yic syik'cot winh checab' chi'."
        },
        {
            "number": "30",
            "text": "Yujto ix yiloch q'uen oro winh, q'uen ayoch t'a snhi' ix yet' q'uen brazalete ayoch t'a sk'ab' ix yanab' chi', yuj chi' ix b'at winh b'aj ayek' winh schecab' winhaj Abraham chi' yet' nok' camello."
        },
        {
            "number": "31",
            "text": "Ix yalan winh t'a winh checab' chi': --Mamin, conh ved'oc b'aj ay in pat, yujto ay swach'k'olal Jehová t'ayach. Max yal tzach kan t'a tik. Toxo ix in b'o b'aj ol ach vayoc, ay pax b'aj wach' ol kan nok' a camello tik, xchi winh."
        },
        {
            "number": "32",
            "text": "Ixlajwi chi', ix b'at winh checab' chi' t'a spat winh. Ix kolwaj winhaj Labán chi' yik'anel yicatz nok' camello chi'. Ix yak'an wa nok' winh. Elanhchamel ix yik'cot ha ha' winh yic sb'icchaj yoc winh checab' chi' yet' eb' ajun yet'oc."
        },
        {
            "number": "33",
            "text": "Ayic ix ak'ji wa eb', ix yalan winh checab' chi': --Manto ol in valaj, yowalil ol valcan tas in checnab'il ved'nac, xchi winh. --Lolonanh an mamin, xchi winhaj Labán chi'."
        },
        {
            "number": "34",
            "text": "Ix yalan winh checab' chi': --Ha in tik schecab' in winhaj Abraham."
        },
        {
            "number": "35",
            "text": "Ix yak' swach'k'olal Jehová t'a yib'anh winh. B'eyum wal winh sik'lab'il. Ay nok' scalnel winh, ay nok' svacax winh, ay nok' scamello winh, ay nok' sb'uru winh, ay pax q'uen oro yet' q'uen plata t'a winh. Ay pax eb' winh schecab' winh yet' eb' ix schecab' winh."
        },
        {
            "number": "36",
            "text": "Anhejtona' ix Sara yetb'eyum winh, yicxo wal schichimal, ix alji jun yune' ix. Axo masanil tas ay t'a winh in patrón chi', yicnhejton winh yuninal winh chi'."
        },
        {
            "number": "37",
            "text": "Ha winh in patrón chi' ix yal winh to svak' in ti' yic tzin k'anab'ajej schecnab'il. Ix yal winh icha tik: Manh ol yal-laj yik'lan sb'a winh vuninal tik yet' junok eb' ix aj Canaán b'aj ay onh ek' tik."
        },
        {
            "number": "38",
            "text": "Yuj chi', tzach b'at a say ix yetb'eyum winh vuninal tik t'a skal eb' in k'ab' voc. Ata' tzach b'ati, xchi winh t'ayin."
        },
        {
            "number": "39",
            "text": "Ix valan t'a winh in patrón chi': Ha junok ix ix sb'at vik'cot chi', tato max stak'cot sb'a ix ved'oc, ¿tas wach' svutej? xin chi."
        },
        {
            "number": "40",
            "text": "Ix tak'vi winh t'ayin: Ha in tik, emnaquilnhej svutej in b'ha t'a Jehová. A' ol schecb'at yángel ed'oc yic wach'nhej ol aj yelk'och jun a checnab'il chi', yic tzik'ancot junok ix yetb'eyum winh vuninal tik t'a skal eb' in k'ab' voc."
        },
        {
            "number": "41",
            "text": "Axonhej tato a eb' chi' max ak'an ix cob'es chi' t'ayach, colan ach b'aj ix ak' a ti' t'ayin, xchi winh in patrón chi' t'ayin."
        },
        {
            "number": "42",
            "text": "Icha chi' jun, ix in ja t'a sti' ha' uk'b'ila' chi' tiknaik, ix in lesalvi d'ha Dios icha tik: Ach Jehová co Diosal yet' winhaj Abraham in patrón, tato yel ayach och ved'oc, tato wach' ol elk'och jun in checnab'il tik,"
        },
        {
            "number": "43",
            "text": "tzin tevi t'ayach, yacb'an ayinek' t'a sti' ha' uk'b'ila' tik, haxo ol ajoc, to a ix cob'es ol ja ik'oj ha', ol valan t'a ix: Tzin tevi t'ayach to tzak' vuk' jab'oc ha'al t'a yol a ch'ub' chi', xin cham t'a ix."
        },
        {
            "number": "44",
            "text": "Axom ol yalan ix chi': Uk'a', svik'paxq'ueta ha' yuk' nok' a camello tik, xchampax ix. Aton wal ix chi' ix a siq'ueli yic tz'och yetb'eyumoc winh yuninal winh in patrón, xin chi t'a in lesal chi'."
        },
        {
            "number": "45",
            "text": "Ayto wal slajvi in lesal chi' t'a esalil, ix vilani, ix k'och ix Rebeca tik, ix em ix b'aj ay ha' uk'b'ila', ayq'ue sch'ub' ix t'a sjolom sjenhjab'. Ix valan t'a ix: Tzin tevi t'ayach, ak' vuk' jab'oc ha'al chi', xin chi t'a ix."
        },
        {
            "number": "46",
            "text": "D'a elanhchamel ix yiq'uemta sch'ub' ix, ix yalan ix: Uq'uej ha' mamin, yet' pax nok' a camello, ol vak'pax yuk'a' nok', xchi ix. Icha chi' jun, ix yak'an ha' ix vuq'uej, ix yak'anpax ha' ix yuk' nok' in camello chi'."
        },
        {
            "number": "47",
            "text": "Ix in k'anb'an t'a ix: ¿Mach ayach yisil? xin chi t'a ix. Ix yalan ix t'ayin: Yisil in winhaj Betuel, yuninal winhaj Nacor yet' ix Milca, xchi ix. Ix vak'anoch jun q'uen icha uchiquin t'a snhi' ix, ix vak'anpaxoch junjun q'uen brazalete t'a junjun sk'ab' ix."
        },
        {
            "number": "48",
            "text": "Ixlajwi chi' ix in em cumnajoc, ix valan in b'ha t'a Jehová in Diosal yet' winh in patrón t'a lesal, ix vak'an yuj diosal t'ay yujto aynhejoch ved'oc yic in cot t'a yol b'e. Wach'nhej ix aj in coti, yic tzul vik'an ix yetb'eyum winh yuninal winh in patrón t'a e cal a ex sk'ab' yoc ex winh tik."
        },
        {
            "number": "49",
            "text": "Ha tiknaik jun, lolonanhec. ¿Vach'nhej am ol eyutej e pensar t'a winh in patrón chi'? Tato maay jun, alecpax t'ayin, yic wach' snachajel vuuj tas tzin k'ulej, xchi winh checab' chi'."
        },
        {
            "number": "50",
            "text": "Ixlajwi chi' ix yalan winhaj Labán yet' winhaj Betuel: --Masanil juntzanh tik ix cot t'a Jehová, a onh tik manhxalaj tas wach' calan t'ayach."
        },
        {
            "number": "51",
            "text": "Ina ix tik, ik'b'at ix, b'atocab' ix yetb'eyumoc winh yuninal winh a patrón chi', icha wal ix aj snaan Jehová, xchi eb'."
        },
        {
            "number": "52",
            "text": "Axo yic ix yab'an winh checab' chi' jun, ix em cumnaj winh t'a yichanh Jehová, ix yak'an yuj diosal winh t'ay."
        },
        {
            "number": "53",
            "text": "Elanhchamel ix yik'q'ueta jantac silab' winh, aton q'uen oro, q'uen plata yet' pichul, ix yak'an winh t'a ix Rebeca yet' t'a winh snulej ix yet' pax t'a ix snun ix."
        },
        {
            "number": "54",
            "text": "Ixlajwi chi', ix wa winh yet' eb' ajun yet'oc, ata' ix vaycan eb' t'a jun ak'wal chi'. Axo yic ix q'ue vaan eb' t'a q'uinhib'alil t'a junxo k'u, ix yalan winh checab' chi': --Ha tiknaik jun, chequecb'at ix ved'oc t'a winh in patrón, xchi winh."
        },
        {
            "number": "55",
            "text": "Ix tak'vi winh snulej ix yet' ix snun ix chi', ix yalan eb': --Canocab' jayeocxo k'ual ix qued'oc, ichato chi' ol b'at ix ed'oc, xchi eb' t'a winh."
        },
        {
            "number": "56",
            "text": "Axo ix tak'vi winh checab' chi': --Manhxo in eyamoch vaan. Ha Jehová aynhejoch ved'oc, yuj chi' wach' ix aj yelk'och jun in checnab'il tik. Chaec in pax t'a winh in patrón, xchi winh."
        },
        {
            "number": "57",
            "text": "Ix yalan eb': --Avtejeccot ix cob'es chi', ol cab'i tas xchi ix, xchi eb'."
        },
        {
            "number": "58",
            "text": "Ix avtajcot ix Rebeca chi', ix sk'anb'an eb' t'a ix: --¿Tzam yal a k'ol tzach b'at yet' jun winh vinac tik? xchi eb'. --I' syala', ol in b'atoc, xchi ix."
        },
        {
            "number": "59",
            "text": "Ixlajwi chi', ix yak'anb'at ix Rebeca chi' eb' winh yet' jun ix ix, ix ilan q'uib' ix yet' winh checab' chi' yet' eb' yetb'eyum winh yet'nac."
        },
        {
            "number": "60",
            "text": "Ix yalan wach' lolonel eb' t'a ix Rebeca icha tik: Yak'ocab' swach'k'olal Jehová Dios t'a ib'anh, ol ach och snunoc jantac smillonal anima. Ha jantac eb' ol och ajk'olal t'a eb' une' ol aljoc, ol kan eb' t'a yalanh yuj eb' une' chi', xchi eb'."
        },
        {
            "number": "61",
            "text": "Ixlajwi chi', ix q'ue ix Rebeca yet' eb' ix schecab' t'a yib'anh nok' camello, ix och tzak'an eb' t'a spatic winh schecab' winhaj Abraham chi'. Ichaton chi' ix aj yik'anb'at ix Rebeca winh checab' chi', ix b'at eb' b'ian."
        },
        {
            "number": "62",
            "text": "Ayic van slak'anvi ja eb' t'a Beerseba, a winhaj Isaac, toxo ix meltzaj winh t'a jun ha' uk'b'ila' scuch Ha Dios Pitzan Tzin Ilani. Ha t'a yol yic Neguev cajan winh."
        },
        {
            "number": "63",
            "text": "Axo yic vanxo yem k'u, van sb'eyek' winh, van snaub'tanhan winh, haxo ix yilan winh to ay juntzanh nok' camello scoti."
        },
        {
            "number": "64",
            "text": "Anhejtona' ix Rebeca, ix b'at q'uelan ix, ix yilanb'at winhaj Isaac chi' ix. Ix sk'anb'an ix t'a winh checab' chi': --¿Mach jun winh vinac scot t'a quichanh tik? xchi ix. Ix yalan winh checab' chi': --Aton winh in patrón chi', xchi winh. Yuj chi', ix yik'anemta smusil sat ix, elanhchamel ix emta ix t'a yib'anh nok' camello chi'."
        },
        {
            "number": "65",
            "text": "Ix yalan winh checab' chi' t'a winhaj Isaac tas ix aj yelk'och schecnab'il."
        },
        {
            "number": "66",
            "text": "Ix ik'jib'at ix Rebeca yuj winhaj Isaac t'a smantiado ix Sara, ix snun winh chamnac, ix yik'lan sb'a winh yet' ix. Te xajan ix Rebeca chi' yuj winh. Icha chi' ix aj yek' scusk'olal winh yuj schamel ix snun."
        }
    ]
}