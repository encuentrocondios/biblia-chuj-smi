{
    "chapter": "16",
    "verses": [
        {
            "number": "1",
            "text": "Ha ix Sarai, yetb'eyum winhaj Abram, max unewilaj ix, palta ay jun ix scriada ix manb'il yuj, aton ix Agar, ix aj Egipto."
        },
        {
            "number": "2",
            "text": "Ix yalan ix Sarai t'a winh yetb'eyum chi' icha tik: --Ina malaj wune' syak' Jehová, yuj chi' tzin tewi t'ayach to tzach way yet' ix in criada tik, talaj tz'alji junok yune' ix yic tz'och wuneoc, xchi ix. Ix sk'anab'ajan winhaj Abram tas ix yal ix chi'."
        },
        {
            "number": "3",
            "text": "Slajunhilxo ab'il ayek' heb' t'a Canaán, ix yak'anoch ix scriada ix chi' t'a yol sk'ab' winh yetb'eyum chi', yic tz'och ix schab'iloc yetb'eyum winh."
        },
        {
            "number": "4",
            "text": "Ayic ix way winhaj Abram yet' ix Agar chi', ix scuchkanoch yune' ix. Axo ix yab'an ix to yet'nacxo yune' ix, ix spatikanel ix Sarai chi' ix, manhxalaj tz'och ix t'a ix."
        },
        {
            "number": "5",
            "text": "Ixlajwi chi', ix yalan ix Sarai t'a winhaj Abram chi' icha tik: --Uujnhej emnaquil tzin yutejkan ix in criada tik. Tik pax ix wak' ix etb'eyumoc, haxo tiknaik yujto ix yab' ix to yet'nacxo yune' ix, tzin spatikanel ix. Wach' tzonh sch'olb'itej Jehová, ¿tom a ach ay a mul, mato a in? xchi ix Sarai chi'."
        },
        {
            "number": "6",
            "text": "Ix tak'wi winhaj Abram chi' icha tik: --Ha ix a criada tik, yol a k'ab' ayoch ix. Ha ach tza na' tas tzutej ix, xchi winh t'a ix. Yuj chi' ix och ix Sarai ajk'olal t'a ix masanto ix elta ix."
        },
        {
            "number": "7",
            "text": "Palta haxo Yángel Jehová ix schalaj sb'a yet' ix t'a tzinan lu'um t'a slak'anil jun ha ha' b'aj sb'atkan sb'eal Sur t'a yol yic Egipto."
        },
        {
            "number": "8",
            "text": "Ix sk'anb'an t'a ix icha tik: --Ach Agar, scriada ix Sarai, ¿b'ajtil a petoj? ¿b'ajtil tzach b'ati? xchi t'a ix. --To tzin el t'a ix Sarai, ix in patrona, xchi ix."
        },
        {
            "number": "9",
            "text": "Ix yalan Yángel Jehová chi' t'a ix icha tik: --Meltzajanh t'a ix a patrona chi', emnaquil tzutej a b'ha t'a ix, xchi t'a ix."
        },
        {
            "number": "10",
            "text": "Ix yalanpax Yángel Jehová chi': Ol wik'chaanh sb'isul inhtilal, malaj mach ol yal sb'isani."
        },
        {
            "number": "11",
            "text": "Ayxo unin ed'nac, yuj chi' ayic ol aljoc jun une' chi', Ismael ol ak' sb'iej, yujto ix yab' Jehová ok' yuj a cusk'olal."
        },
        {
            "number": "12",
            "text": "Icha nok' nok' te itz'at ol aj jun une' chi', icha junok nok' kaltacte'al b'uru. Ol yak' owal winh yet' heb' anima, ol yak'anpax owal heb' anima yet' winh. Ol kajnaj winh b'aj syak' snib'ej, wach'chom max schalaj sk'ol heb' ayto yuj sb'a chi' yet'oc, xchi jun ángel chi'."
        },
        {
            "number": "13",
            "text": "Yujto ix lolon ix Agar chi' yet' Jehová, yuj chi' icha tik ix yak' ix sb'ioc Jehová chi': Ha Dios Tzin ilani. Ix yalan ix icha tik: Toton wal yel ix wil Dios tzin ilani, xchi ix."
        },
        {
            "number": "14",
            "text": "Ha ha' uk'b'ila' yic Dios Pitzan, Jun Tzin Ilani, icha chi' ix yak' ix sb'ioc jun ha' uk'b'ila' chi'. Ha t'a skal Cades yet' Bered, ata' ay ha'. Ixlajwi chi' ix meltzajxi ix b'aj aytaxoneq'ui."
        },
        {
            "number": "15",
            "text": "Ix alji jun yune' ix Agar yet' winhaj Abram chi'. Ismael ix yak' winh sb'iej."
        },
        {
            "number": "16",
            "text": "86 ab'ilxo sk'inal winhaj Abram chi' ayic ix alji winhaj Ismael chi'."
        }
    ]
}