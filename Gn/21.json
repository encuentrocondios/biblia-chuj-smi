{
    "chapter": "21",
    "verses": [
        {
            "number": "1",
            "text": "Icha ix aj yalan Jehová Dios d'a ix Sara to ol aljoc junoc yune' ix, icha chi' ix aj yelk'ochi."
        },
        {
            "number": "2",
            "text": "Ix scuchoch yune' ix, ix alji ayic te icham vinacxo vinhaj Abraham chi'. Ix alji jun svinac unin ix, icha val stiempoal alb'ilcan yuj Dios."
        },
        {
            "number": "3",
            "text": "Isaac ix sb'iej yuj vinhaj Abraham chi'."
        },
        {
            "number": "4",
            "text": "Yucub'ixial yalji vinh unin chi', ix ak'jioch yechel strato Dios d'a snivanil vinh yuj vinhaj Abraham chi' icha yaj yalan Dios d'a vinh."
        },
        {
            "number": "5",
            "text": "Cien ab'ilxo sq'uinal vinhaj Abraham chi' ayic ix alji vinhaj Isaac."
        },
        {
            "number": "6",
            "text": "Ix yalan ix Sara icha tic: Ix in yak' tzevaj co Mam Dios. Masanil eb' tz'ab'ani to ay vune', ol tzevajpax eb' ved'oc."
        },
        {
            "number": "7",
            "text": "¿Toc ay eb' anima ix alan d'a vinhaj Abraham, tato olto vak' chunoc unin? Palta ixto alji vune' yed' vinh vach'chom icham vinacxo vinh, xchi ix Sara chi'."
        },
        {
            "number": "8",
            "text": "Ix q'uib' vinhaj Isaac, ix el vinh d'a yim, yuj chi' ix yak'och jun nivan q'uinh vinhaj Abraham chi'."
        },
        {
            "number": "9",
            "text": "Axo ix yilan ix Sara to a jun yuninal vinhaj Abraham yed' ix Agar, ix aj Egipto, sb'uchvaj d'a vinhaj Isaac chi'."
        },
        {
            "number": "10",
            "text": "Yuj chi' ix ak'ji sk'ol vinhaj Abraham yuj ix Sara chi', ix yalan ix: Pechb'at ix criada tic yed' vinh yune' tic, yujto malaj in gana ol yik' yic vinh d'a tastac ol ak'can d'a vinh vune' aj Isaac tic, xchi ix."
        },
        {
            "number": "11",
            "text": "A jun lolonel tic te ya ix och d'a vinhaj Abraham chi', yujto yuninal pax vinhaj Ismael chi' vinh."
        },
        {
            "number": "12",
            "text": "Axo Dios ix alan d'a vinh: Manh ach cus yuj vinh unin tic yed' pax ix a criada tic. k'anab'ajejnhej tas syal ix Sara chi', yujto a d'a vinhaj Isaac tic ol b'eynhejb'at jantac inhtilal, icha ix aj valan d'ayach."
        },
        {
            "number": "13",
            "text": "A pax vinh yune' ix criada chi' jun, a in ol in b'o jun nivan nación d'a yinhtilal vinh yujto uninal pax vinh, xchi Dios."
        },
        {
            "number": "14",
            "text": "Axo d'a junxo k'u te ak'valto, ix yik'ancot vael vinhaj Abraham chi' yed' jun nok' tz'uum yed'tal a' b'ud'an, ix yak'an vinh scuch ix Agar chi', ix ak'jipax vinh yune' ix d'a yol sk'ab', ix tak'ajb'at eb' yuj vinh. Ix b'at ix, ix satb'eyek' ix d'a jun tz'inan luum d'a yol yic Beerseba."
        },
        {
            "number": "15",
            "text": "Ayic ix lajvi a a' d'a yol nok' tz'um chi', ix yactancan vinh yune' ix chi' d'a yich jun te' yune' te'."
        },
        {
            "number": "16",
            "text": "Najattac ix b'at ix, ix em k'ojan ix, yic vach' max yil ix scham vinh yune' chi' snaani. Ayic ix em k'ojan ix chi', ix q'ue sjaj vinh yoq'ui."
        },
        {
            "number": "17",
            "text": "Ix yab'an Dios yok' vinh, ato d'a satchaanh ix lolonemta yángel Dios d'a ix Agar chi', ix yalani: Ach Agar, ¿tas tzach ik'ani? Manh ach xivoc, a Dios toxo ix ab'an yel yav vinh une' chi' yok' b'aj ix actejcan chi'."
        },
        {
            "number": "18",
            "text": "Ixic b'at il vinh, tzik'anq'ue van vinh, tza montan vinh, yujto a yed' yinhtilal vinh ol in b'o jun nivan nación, xchi."
        },
        {
            "number": "19",
            "text": "Axo Dios ix ak'an yil jun sjaj a a' ix Agar chi', ix b'at ix, ix yak'an b'ud'joc nok' tz'uum chi' ix d'a a', ix yak'an a' ix yuk' vinh yune' chi'."
        },
        {
            "number": "20",
            "text": "A Dios ix och yed' vinhaj Ismael chi', ix q'uib' vinh. Ix cannhej vinh d'a jun tz'inan lum d'a yol yic Parán. Te julum nok' ix aj vinh. Axo ix snun vinh ix sayan jun ix aj Egipto yik'a'."
        },
        {
            "number": "21",
            "text": "A d'a jun tiempoal chi', ix javi vinhaj Abimelec d'a vinhaj Abraham, ajun vinhaj Ficol yajal yaj d'a eb' soldado yed' vinh. Ix yalan vinhaj Abimelec d'a vinhaj Abraham chi' icha tic: --Ix quila' to a Dios aynhejoch ed'oc d'a masanil tas tza k'ulej."
        },
        {
            "number": "22",
            "text": "Yuj chi' ak' a ti' d'ayin d'a yichanh Dios d'a jun lugar tic, to manh ol ak' chucal d'ayin, d'a eb' vuninal yed' pax d'a eb' vinhtilal. Tzak'an a ti' to vach'nhej ol utej a b'a d'ayin, icha ix vutej in b'a d'ayach. Icha pax chi' ol utej a b'a d'a eb' anima cajan d'a jun chonhab' b'aj janac ach cajan tic, xchi vinh."
        },
        {
            "number": "23",
            "text": "Ix tak'vi vinhaj Abraham chi': --Svak' in ti'."
        },
        {
            "number": "24",
            "text": "Palta ay jun a' uk'b'ila' in chec joychajnac ix yiq'uek' eb' vinh a checab', xchi vinh d'a vinh."
        },
        {
            "number": "25",
            "text": "Ix tak'vixi vinhaj Abimelec chi': --Val yel manh vojtacoc tas yaj jun chi', malaj tas tzal d'ayin, ato ticnaic svab'i. Mach am ix k'ulan jun chi', xchi vinh."
        },
        {
            "number": "26",
            "text": "Yuj chi' ix yik'ancot nok' calnel vinhaj Abraham chi' yed' nok' vacax, ix yak'an nok' vinh d'a vinhaj Abimelec chi'. A d'a jun k'u chi' ix sb'ocan jun strato eb' chi' schavanhil."
        },
        {
            "number": "27",
            "text": "A vinhaj Abraham chi' ix yiq'uelta ucvanh nok' cob'estac calnel vinh d'a scal nok' scalnel."
        },
        {
            "number": "28",
            "text": "Yuj chi' ix sk'anb'an vinhaj Abimelec chi': --¿Tas yuj tziq'uelta nok' calnel chi'? xchi vinh."
        },
        {
            "number": "29",
            "text": "Ix yalan vinhaj Abraham chi' icha tic: --Cha nok' d'ayin, a nok' sch'oxani to a in in joynac jun a' uk'b'ila' tic, xchi vinh."
        },
        {
            "number": "30",
            "text": "Yuj chi' Beerseba ix sb'iejcan jun lugar chi', yujto ata' ix yak'can sti' eb' d'ay junjun."
        },
        {
            "number": "31",
            "text": "Icha chi' ix aj sb'oancan jun strato eb' d'a Beerseba chi'. Ix lajvi chi' ix meltzaj vinhaj Abimelec yed' vinhaj Ficol d'a schonhab', aton schonhab' eb' filisteo."
        },
        {
            "number": "32",
            "text": "A d'a Beerseba chi', ix yavej jun te te' vinhaj Abraham scuch tamarisco. A d'a Beerseba chi' ix yal sb'a vinh d'a Jehová, aton Dios aynhejek' d'a junelnhej."
        },
        {
            "number": "33",
            "text": "Najtil ek'nac vinh d'a smacb'en eb' filisteo chi'."
        }
    ]
}