{
    "chapter": "50",
    "verses": [
        {
            "number": "1",
            "text": "Ix b'at lak'naj vinhaj José chi' d'a snivanil vinh smam chi', ix och ijan vinh yoq'ui, ix stz'ub'anelta sti' vinh."
        },
        {
            "number": "2",
            "text": "Ix lajvi chi', ix yalan vinh d'a eb' vinh smunlajvum to syak'och remeyo eb' vinh d'a snivanil vinh smam chi'. Ix ak'jiochi, yic vach' max k'a snivanil vinh chi'."
        },
        {
            "number": "3",
            "text": "40 k'ual ix yik'a' yic tz'ak'jioch remeyo chi'. 70 k'ual ix cus eb' vinh aj Egipto chi' yuj schamel vinhaj Jacob chi'."
        },
        {
            "number": "4",
            "text": "Ix lajvi 70 k'ual chi', ix b'at lolon vinhaj José chi' yed' eb' vinh ayoch d'a yopisio yed' vinh rey, ix yalan vinh: --Tato vach' in d'a e sat, ok'ocab' e k'ol d'ayin, b'at ex lolon d'a vinh rey vuuj."
        },
        {
            "number": "5",
            "text": "Yujto ayic toxo scham vinh in mam, ix yalan vinh d'ayin to svak' in ti' yic b'at in muccan vinh d'a jun b'aj sb'onaccan d'a yol yic Canaán. Yuj chi' tzin tevi to tzin b'at in muccan vinh in mam chi'. Slajvi in mucancani, tzin paxta, xchi vinhaj José chi'."
        },
        {
            "number": "6",
            "text": "Ix tak'vi vinh rey chi' d'a vinh icha tic: --Ixic, ix muccan snivanil vinh a mam chi', icha val ix aj alan chi' ayic ix ak'an a ti' d'a vinh, xchi vinh."
        },
        {
            "number": "7",
            "text": "Ix lajvi chi', ix b'at vinhaj José chi' smuccan snivanil vinh smam chi'. Masanil eb' ayoch d'a yopisio yed' vinh rey d'a yol yic Egipto chi', ix b'at eb' mucval yed' vinhaj José chi'."
        },
        {
            "number": "8",
            "text": "Masanil eb' ayek' d'a yol spat vinhaj José chi' ix b'ati. Ix b'atpax eb' vinh yuk'tac vinh chi' yed' masanil eb' ayek' d'a spat vinhaj Jacob chi'. Axonhej eb' cotac unin ix can d'a Gosén yed' pax nok' nok'."
        },
        {
            "number": "9",
            "text": "Ay pax mach yed'nac scarruaje ix b'at mucval chi', ay pax mach ayq'ue d'a yib'anh chej ix b'ati, yuj chi' tzijtum anima ix b'at mucval chi'."
        },
        {
            "number": "10",
            "text": "Ayic ix k'och eb' d'a Goren-ha-atad d'a slak'anil a' nivan Jordán, ata' ix sch'ox val scusk'olal eb' mucvajum chi' masanil. Uque' k'ual ix ok' vinhaj José yuj vinh smam d'a jun lugar chi'."
        },
        {
            "number": "11",
            "text": "Ayic ix yilan eb' cananeo d'a jun lugar chi' tas ix yutej sb'a eb' aj Egipto yed' schamnac, ix yalan eb' icha tic: A eb' aj Egipto tic, te nivan syutej eb' yilvi ak'val yuj schamnac, xchi eb'. Yuj chi', Abel-mizraim ix yak' eb' sb'iej jun lugar chi'. A d'a slak'anil a' nivan Jordán ay jun lugar chi'."
        },
        {
            "number": "12",
            "text": "Masanil tas ix sk'ancan vinhaj Jacob d'a eb' yuninal, ix sk'anab'ajej eb' sk'ulani."
        },
        {
            "number": "13",
            "text": "Ina to ix yik'b'at snivanil vinh eb' d'a yol yic Canaán. Ix smucancan eb' d'a q'uen olan q'ueen d'a Macpela, aton q'uen manb'ilcan yed' lum luum yuj vinhaj Abraham d'a vinhaj Efrón hitita. A jun chi' ix och scampusanteoc eb' vinh. A jun lum b'aj ay q'uen olan q'uen chi', a d'a slak'anil lum yic vinhaj Mamre chamnac ay."
        },
        {
            "number": "14",
            "text": "Ix lajvi smucancan vinh smam vinhaj José chi', ix paxta vinh yed' eb' vinh yuk'tac yed' masanil eb' vinh ajun yed'oc, ix k'ochxi eb' vinh d'a Egipto chi'."
        },
        {
            "number": "15",
            "text": "Ayic ix lajvi scham vinhaj Jacob chi', ix och ijan eb' vinh yuk'tac vinhaj José snaani, ix yalan eb' vinh: A ticnaic tecan ol cot yoval vinhaj José tic d'ayonh, tecan ol spactzitej vinh masanil tas cutejnac, xchi eb' vinh."
        },
        {
            "number": "16",
            "text": "Yuj chi' ix yak'b'at sti' eb' vinh, ix yalan icha tic: Ayic manto cham vinh co mam, ix yalancan vinh to scal d'ayach icha tic:"
        },
        {
            "number": "17",
            "text": "Tzin tevi d'ayach to tzak' nivank'olal d'a yib'anh eb' vinh uk'tac tic, yuj tas chuc sk'ulejnac eb' vinh d'ayach. Icha chi' ix aj yalancan vinh. Yuj chi' a onh schecab' onh co Diosal yed' co mam chi', scalb'at d'ayach to tzonh ak' nivank'olal yuj jantac chucal co k'ulejnac d'ayach, xchib'at eb' vinh. Ayic ix yalan schecnab'il eb' vinh checab' chi', ix ok'q'ue vinhaj José chi'."
        },
        {
            "number": "18",
            "text": "Axo ix k'och eb' vinh yuk'tac vinh chi' d'a yichanh, ix em nhojjab' eb' vinh d'a sat luum, ix yalan eb' vinh icha tic: --A onh tic cuk'tac, a checab' caji, xchi eb' vinh."
        },
        {
            "number": "19",
            "text": "Ix tak'vi vinhaj José chi' icha tic: --Manhxo e na jun chi', max yal-laj vak'anoch in b'a sq'uexuloc Dios."
        },
        {
            "number": "20",
            "text": "A ex val tic, te chuc e pensar, ix e k'ulan juntzanh chuc pensaril chi' d'ayin, palta a Dios ix q'uexan jun e chuc pensaril chi' d'a vach'il, yic tzijtum eb' anima scolchajeli, ichaton van quilan tic."
        },
        {
            "number": "21",
            "text": "Yuj chi', manh ex och ilk'olal yuj jun chi'. Ol vilnhej tas ol aj yek' eyuuj yed' eb' eyuninal, xchi vinh d'a eb' vinh. Yuj chi', ix stzalajb'ixi sk'ol eb' vinh, yujto vach' ix yutej vinh slolon d'a eb' vinh."
        },
        {
            "number": "22",
            "text": "Ixto ek' vinhaj José yed' eb' sk'ab'yoc d'a Egipto chi'. 110 ab'il ix yil vinh."
        },
        {
            "number": "23",
            "text": "Ixto val yil eb' schab'il yixchiquin vinhaj Efraín vinhaj José chi'. Icha pax chi' eb' yuninal vinhaj Maquir, yuninal vinhaj Manasés, ixto yil vinhaj José yochcan eb' stz'acub'oc d'a yol spat."
        },
        {
            "number": "24",
            "text": "Ay jun k'ual ix yal vinhaj José chi' d'a eb' vinh yuk'tac icha tic: Toxo val ol in chamoc, palta a Dios ol och eyed'oc, ol ex yik'anel d'a jun lugar tic, ol ex yik'an meltzaj d'a lum luum yaltejnaccan d'a vinh co mam quicham aj Abraham yed' d'a vinh co mam quicham aj Isaac yed' pax d'a vinh co mam aj Jacob, xchi vinh."
        },
        {
            "number": "25",
            "text": "Ix yalan vinh d'a eb' vinh sk'ab'yoc to syak' sti' eb' vinh d'a yichanh Dios, ix yalan vinh: Val yel, a Dios ol ochnhej eyed'oc. Ol colvajnhej eyed'oc. A d'a jun tiempoal ayic ol ex b'at chi', tzeyik'b'at in nivanil tic, xchi vinh."
        },
        {
            "number": "26",
            "text": "Ayic ix cham vinhaj José chi' d'a Egipto, 110 ab'il sq'uinal vinh. Vach' ix aj yoch remeyo d'a snivanil vinh, ix ak'jiem vinh d'a yol scaxail d'a Egipto chi'."
        }
    ]
}