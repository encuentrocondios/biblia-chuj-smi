{
    "chapter": "50",
    "verses": [
        {
            "number": "1",
            "text": "Ix b'at lak'naj winhaj José chi' t'a snivanil winh smam chi', ix och ijan winh yoq'ui, ix stz'ub'anelta sti' winh."
        },
        {
            "number": "2",
            "text": "Ixlajwi chi', ix yalan winh t'a eb' winh smunlajvum to syak'och remeyo eb' winh t'a snivanil winh smam chi'. Ix ak'jiochi, yic wach' max k'a snivanil winh chi'."
        },
        {
            "number": "3",
            "text": "40 k'ual ix yik'a' yic tz'ak'jioch remeyo chi'. 70 k'ual ix kus eb' winh aj Egipto chi' yuj schamel winhaj Jacob chi'."
        },
        {
            "number": "4",
            "text": "Ixlajwi 70 k'ual chi', ix b'at lolon winhaj José chi' yet' eb' winh ayoch t'a yopisio yet' winh rey, ix yalan winh: --Tato wach' in t'a e sat, ok'ocab' e k'ol t'ayin, b'at ex lolon t'a winh rey vuuj."
        },
        {
            "number": "5",
            "text": "Yujto ayic toxo scham winh in mam, ix yalan winh t'ayin to svak' in ti' yic b'at in muccan winh t'a jun b'aj sb'onaccan t'a yol yic Canaán. Yuj chi' tzin tevi to tzin b'at in muccan winh in mam chi'. Slajvi in mucancani, tzin paxta, xchi winhaj José chi'."
        },
        {
            "number": "6",
            "text": "Ix tak'vi winh rey chi' t'a winh icha tik: --Ixic, ix muccan snivanil winh a mam chi', icha wal ix aj alan chi' ayic ix ak'an a ti' t'a winh, xchi winh."
        },
        {
            "number": "7",
            "text": "Ixlajwi chi', ix b'at winhaj José chi' smuccan snivanil winh smam chi'. Masanil eb' ayoch t'a yopisio yet' winh rey t'a yol yic Egipto chi', ix b'at eb' mucval yet' winhaj José chi'."
        },
        {
            "number": "8",
            "text": "Masanil eb' ayek' t'a yol spat winhaj José chi' ix b'ati. Ix b'atpax eb' winh yuk'tac winh chi' yet' masanil eb' ayek' t'a spat winhaj Jacob chi'. Axonhej eb' cotac unin ix kan t'a Gosén yet' pax nok' nok'."
        },
        {
            "number": "9",
            "text": "Ay pax mach yet'nac scarruaje ix b'at mucval chi', ay pax mach ayq'ue t'a yib'anh chej ix b'ati, yuj chi' tzijtum anima ix b'at mucval chi'."
        },
        {
            "number": "10",
            "text": "Ayic ix k'och eb' t'a Goren-ha-atad t'a slak'anil ha' niwan Jordán, ata' ix sch'ox wal scusk'olal eb' mucvajum chi' masanil. Uque' k'ual ix ok' winhaj José yuj winh smam t'a jun lugar chi'."
        },
        {
            "number": "11",
            "text": "Ayic ix yilan eb' cananeo t'a jun lugar chi' tas ix yutej sb'a eb' aj Egipto yet' schamnac, ix yalan eb' icha tik: Ha eb' aj Egipto tik, te niwan syutej eb' yilvi ak'wal yuj schamnac, xchi eb'. Yuj chi', Abel-mizraim ix yak' eb' sb'iej jun lugar chi'. Ha t'a slak'anil ha' niwan Jordán ay jun lugar chi'."
        },
        {
            "number": "12",
            "text": "Masanil tas ix sk'ancan winhaj Jacob t'a eb' yuninal, ix sk'anab'ajej eb' sk'ulani."
        },
        {
            "number": "13",
            "text": "Ina to ix yik'b'at snivanil winh eb' t'a yol yic Canaán. Ix smucancan eb' t'a q'uen olan q'ueen t'a Macpela, aton q'uen manb'ilcan yet' lum lum yuj winhaj Abraham t'a winhaj Efrón hitita. Ha jun chi' ix och scampusanteoc eb' winh. Ha jun lum b'aj ay q'uen olan q'uen chi', ha t'a slak'anil lum yic winhaj Mamre chamnac ay."
        },
        {
            "number": "14",
            "text": "Ixlajwi smucancan winh smam winhaj José chi', ix paxta winh yet' eb' winh yuk'tac yet' masanil eb' winh ajun yet'oc, ix k'ochxi eb' winh t'a Egipto chi'."
        },
        {
            "number": "15",
            "text": "Ayic ix lajvi scham winhaj Jacob chi', ix och ijan eb' winh yuk'tac winhaj José snaani, ix yalan eb' winh: Ha tiknaik tecan ol cot yoval winhaj José tik t'ayonh, tecan ol spactzitej winh masanil tas cutejnac, xchi eb' winh."
        },
        {
            "number": "16",
            "text": "Yuj chi' ix yak'b'at sti' eb' winh, ix yalan icha tik: Ayic manto cham winh co mam, ix yalancan winh to skal t'ayach icha tik:"
        },
        {
            "number": "17",
            "text": "Tzin tevi t'ayach to tzak' nivank'olal t'a yib'anh eb' winh uk'tac tik, yuj tas chuk sk'ulejnac eb' winh t'ayach. Icha chi' ix aj yalancan winh. Yuj chi' a onh schecab' onh co Diosal yet' co mam chi', scalb'at t'ayach to tzonh ak' nivank'olal yuj jantac chukal co k'ulejnac t'ayach, xchib'at eb' winh. Ayic ix yalan schecnab'il eb' winh checab' chi', ix ok'q'ue winhaj José chi'."
        },
        {
            "number": "18",
            "text": "Axo ix k'och eb' winh yuk'tac winh chi' t'a yichanh, ix em nhojjab' eb' winh t'a sat lu'um, ix yalan eb' winh icha tik: --Ha onh tik cuk'tac, a checab' caji, xchi eb' winh."
        },
        {
            "number": "19",
            "text": "Ix tak'vi winhaj José chi' icha tik: --Manhxo e na jun chi', max yal-laj vak'anoch in b'a sq'uexuloc Dios."
        },
        {
            "number": "20",
            "text": "Ha ex wal tik, te chuk e pensar, ix e k'ulan juntzanh chuk pensaril chi' t'ayin, palta ha Dios ix q'uexan jun e chuk pensaril chi' t'a wach'il, yic tzijtum eb' anima scolchajeli, ichaton van quilan tik."
        },
        {
            "number": "21",
            "text": "Yuj chi', manh ex och ilk'olal yuj jun chi'. Ol vilnhej tas ol aj yek' eyuuj yet' eb' eyuninal, xchi winh t'a eb' winh. Yuj chi', ix stzalajb'ixi sk'ol eb' winh, yujto wach' ix yutej winh slolon t'a eb' winh."
        },
        {
            "number": "22",
            "text": "Ixto ek' winhaj José yet' eb' sk'ab'yoc t'a Egipto chi'. 110 ab'il ix yil winh."
        },
        {
            "number": "23",
            "text": "Ixto wal yil eb' schab'il yixchiquin winhaj Efraín winhaj José chi'. Icha pax chi' eb' yuninal winhaj Maquir, yuninal winhaj Manasés, ixto yil winhaj José yochcan eb' stz'acub'oc t'a yol spat."
        },
        {
            "number": "24",
            "text": "Ay jun k'ual ix yal winhaj José chi' t'a eb' winh yuk'tac icha tik: Toxo wal ol in chamoc, palta ha Dios ol och eyed'oc, ol ex yik'anel t'a jun lugar tik, ol ex yik'an meltzaj t'a lum lum yaltejnaccan t'a winh co mam quicham aj Abraham yet' t'a winh co mam quicham aj Isaac yet' pax t'a winh co mam aj Jacob, xchi winh."
        },
        {
            "number": "25",
            "text": "Ix yalan winh t'a eb' winh sk'ab'yoc to syak' sti' eb' winh t'a yichanh Dios, ix yalan winh: Val yel, ha Dios ol ochnhej eyed'oc. Ol colvajnhej eyed'oc. Ha t'a jun pekti’ ayic ol ex b'at chi', tzeyik'b'at in nivanil tik, xchi winh."
        },
        {
            "number": "26",
            "text": "Ayic ix cham winhaj José chi' t'a Egipto, 110 ab'il sk'inal winh. Wach' ix aj yoch remeyo t'a snivanil winh, ix ak'jiem winh t'a yol scaxail t'a Egipto chi'."
        }
    ]
}