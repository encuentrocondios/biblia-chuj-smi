{
    "chapter": "13",
    "verses": [
        {
            "number": "1",
            "text": "Ayic ix el vinhaj Abram yet' ix yetb'eyum t'a Egipto chi' yet' masanil tas ay t'a vinh, ix meltzaj eb' t'a yol yic Neguev. Ix meltzajpax vinhaj Lot yet' eb'."
        },
        {
            "number": "2",
            "text": "Ha vinhaj Abram chi', te b'eyumxo vinh, ay q'uen oro, q'uen plata yet' jantac nok' nok' t'a vinh."
        },
        {
            "number": "3",
            "text": "Ix elxi vinh t'a Neguev chi'. k'ojank'olal ix k'ochxi vinh t'a yol yic Betel b'aj ek'nac t'a sb'ab'elal, aton t'a skal Betel yet' Hai."
        },
        {
            "number": "4",
            "text": "Ata' b'ob'ilcan jun altar yuj vinh t'a yalanhtaxo. Ata' ix yalxi sb'a vinh t'a Jehová."
        },
        {
            "number": "5",
            "text": "Ha vinhaj Lot chi' junnhej tzek' vinh yet' vinhaj Abram chi'. Tzijtum pax nok' scalnel vinh yet' nok' svacax. Tzijtum pax eb' schecab' vinh."
        },
        {
            "number": "6",
            "text": "Maxtzac yab'laj lugar b'aj sva nok' snok' eb' chi' yujto te tzijtum nok'. Yuj chi', maxtzac yal-laj junnhej tzek' eb'."
        },
        {
            "number": "7",
            "text": "Ha eb' vinh stanhvumal nok' smolb'etz nok' vinhaj Abram chi', syak' oval eb' yet' eb' vinh stanhvumal nok' yic vinhaj Lot chi'. Ha t'a jun pekti’ chi', aytoek' cajan eb' cananeo yet' eb' ferezeo ta'."
        },
        {
            "number": "8",
            "text": "Ay jun k'ual ix yal vinhaj Abram t'a vinhaj Lot chi' icha tik: Ina ayto cuj co b'a, manh wach'oc tato scak' oval, wach'chom a eb' stanhvumal nok' co molb'etzal nok' tik, manh wach'oc tato syak' oval eb'."
        },
        {
            "number": "9",
            "text": "Masanil jun lugar tik colan yaji. Syal a sik'lani b'ajtil tzach cani, yic wach' sco poj co b'a. Tato tzach elcan t'a yelk'och chi', a inxo tzin ochcan t'a yochk'och chi'. Tato tzach ochcan t'a yochk'och chi' jun, a inxo tzin elcan t'a yelk'och chi', xchi vinhaj Abram chi' t'a vinh."
        },
        {
            "number": "10",
            "text": "Ix b'at t'anhan vinhaj Lot chi' t'a jun niwan ak'lic ay t'a sti' ha' Jordán masanto sk'och t'a chonhab' Zoar. Te yax sat jun ak'lic chi' yuj ha ha' chi', lajan yilji icha jun avb'en te' b'ob'il yuj Jehová, icha yilji yol yic Egipto ix yil vinh. Ayic ix sb'oan strato vinhaj Abram yet' vinhaj Lot chi', manto satel-laj chonhab' Sodoma yet' Gomorra yuj Jehová."
        },
        {
            "number": "11",
            "text": "Ha jun ak'lic t'a sti' ha' Jordán chi' ix sik'canel vinhaj Lot chi', ix b'at cajnaj vinh t'a stojolal b'aj sja k'u. Icha chi' ix aj spojlan sb'a vinhaj Abram yet' vinhaj Lot chi'."
        },
        {
            "number": "12",
            "text": "Yuj chi' ix kan vinhaj Abram t'a yol smacb'en Canaán, haxo pax vinhaj Lot chi', ix cajnaj vinh t'a skal juntzanh chonhab' t'a yak'lical sti' ha' Jordán, t'a slak'anil chonhab' Sodoma."
        },
        {
            "number": "13",
            "text": "Ha t'a jun chonhab' chi', te chuc sb'eyb'al eb' anima, manh jantacoc chucal sk'ulej eb' t'a yichanh Jehová."
        },
        {
            "number": "14",
            "text": "Ayic toxo ix b'at vinhaj Lot chi', ix yalan Jehová t'a vinhaj Abram chi' icha tik: Ha ticnaic ilb'at t'a ichanh, t'a a patic yet' t'a a tz'eytac."
        },
        {
            "number": "15",
            "text": "Masanil juntzanh lu'um van ilanb'at chi', svak' t'ayach t'a junelnhej yet' t'a eb' inhtilal."
        },
        {
            "number": "16",
            "text": "Icha val spococal lum lum, malaj mach syal sb'isani, icha chi' ol aj inhtilal."
        },
        {
            "number": "17",
            "text": "Ha ticnaic q'ueanh vaan yic tza b'eytzitan yoc jun lum tik yet' sk'atul, yujto svak' jun lu'um tik t'ayach, xchi Jehová t'a vinh."
        },
        {
            "number": "18",
            "text": "Ixlajwi chi' ix yik'anchaanh scampamento vinhaj Abram chi', ix b'at cajnaj vinh t'a slak'anil juntzanh te' ji t'a yol smacb'en jun vinh scuch Mamre t'a slak'anil chonhab' Hebrón. Ix sb'oan jun altar vinh b'aj syal sb'ha t'a Jehová."
        }
    ]
}