{
    "chapter": "17",
    "verses": [
        {
            "number": "1",
            "text": "Ayic 99 ab'il sq'uinal vinhaj Abram ix sch'oxanxi sb'a Jehová d'a vinh, ix yalan icha tic: --A in ton Dios in, syal vuj masanil, vach'nhej tzutej a b'a d'a vichanh."
        },
        {
            "number": "2",
            "text": "Ol vak' jun in trato ed'oc, tzijtum inhtilal ol eloc, xchi."
        },
        {
            "number": "3",
            "text": "Ix lajvi chi' ix em nhojan vinhaj Abram chi' d'a sat luum yacb'an van slolon Dios yed' vinh. Ix yalan icha tic:"
        },
        {
            "number": "4",
            "text": "--Aton jun in trato tic ol vak' ed'oc: Ol ach och smam yichamoc tzijtumal nación."
        },
        {
            "number": "5",
            "text": "Manhxo ol a cuch Abram, palta Abraham xo ol a b'iej, yujto ol ach vak'och smam yichamoc tzijtumal nación."
        },
        {
            "number": "6",
            "text": "Tzijtum ol aj vik'anchaanh sb'isul inhtilal, tzijtum nación ol pitzvoc yuj eb'. A d'a scal inhtilal chi', ay eb' rey ol elta."
        },
        {
            "number": "7",
            "text": "A jun in trato svak' ed'oc tic yed' masanil eb' inhtilal chi' to a Diosal in, sDiosal in pax eb' inhtilal chi' d'a junelnhej."
        },
        {
            "number": "8",
            "text": "A ticnaic paxyalvum ach d'a lum Canaán tic, palta masanil luum tic ol vak' iquej yed' eb' inhtilal d'a junelnhej, sDiosal in pax eb', xchi Jehová."
        },
        {
            "number": "9",
            "text": "Ix yalanxi Dios d'a vinh: --A achxo tic, k'anab'ajej jun in trato tic, yovalil sk'anab'ajej pax eb' inhtilal chi' ayic ol b'eynhejb'at tiempo."
        },
        {
            "number": "10",
            "text": "A jun in trato van in b'oan tic eyed'oc to yovalil tze k'anab'ajej. Masanil eb' vinac unin, ochocab' yechel snivanil eb'."
        },
        {
            "number": "11",
            "text": "Yuj chi' ik'jocab'el stz'umal sjolom svinaquil eb' e vinac unin. A jun chi' yechel in trato yaj eyed'oc."
        },
        {
            "number": "12",
            "text": "Yucub'ixial yaj junjun vinac unin tz'och jun yechel chi' d'a eb', vach'chom eyuninal ma yuninal eb' e checab'. Yovalil tz'ak'jipaxoch jun yechel chi' d'a eb' e checab', eb' manb'il d'a ch'oc chonhab'il. Yovalil tz'och jun yechel chi' d'ayex, max yal yek'b'ati. Icha chi' b'ian, a jun in trato tic eyed'oc nivan chequel ol aj d'a e nivanil d'a junelnhej."
        },
        {
            "number": "13",
            "text": "Yalnhej mach junoc vinac to malaj jun yechel chi' d'ay, yovalil tzeyiq'uel d'a e cal, yujto max sk'anab'ajej in trato ix vak' eyed'oc, xchi d'a vinh."
        },
        {
            "number": "14",
            "text": "Ix yalanxi Dios d'a vinhaj Abraham chi' icha tic: --Ayic ol b'eyb'at tiempo tic, manhxo Sarai-oc ol sb'iej ix etb'eyum, palta Sara ol sb'iej ix."
        },
        {
            "number": "15",
            "text": "Ol vak' in vach'k'olal d'a yib'anh ix, ol aljoc junoc uninal yed' ix. Val yel ol vak' in vach'k'olal d'a yib'anh ix. Nunab'il ol aj ix d'a tzijtumal nación. Tzijtum eb' vinh sreyal chonhab' ol elta d'a scal yinhtilal ix chi', xchi."
        },
        {
            "number": "16",
            "text": "Ayic ix yab'an jun chi' vinhaj Abraham chi', ix em nhojan vinh d'a sat luum, ix och ijan vinh stzevaji, ix och ijan vinh snaub'tanhani: ¿Tom olto aljoc vuninal? cien ab'ilxo in q'uinal, 90 ab'ilxo sq'uinal ix Sara, ¿tom olto val aljoc yune' ix? xchi vinh."
        },
        {
            "number": "17",
            "text": "Ix lajvi chi' ix yalan vinh d'a Dios icha tic: --Tzin k'an d'ayach, tzoc el val d'a a k'ool tzak' sq'uinal vinhaj Ismael tic yic vach' ol elk'och vinh, xchi vinh."
        },
        {
            "number": "18",
            "text": "Ix tak'vi Dios chi' d'a vinh icha tic: --Toxo ix val d'ayach to ol aljoc junoc uninal yed' ix Sara. Isaac ol ak' sb'iej, aton yed' vinh ol vaq'uelk'och jun in trato tic d'a masanil q'uinal yed' eb' yinhtilal vinh."
        },
        {
            "number": "19",
            "text": "A pax vinhaj Ismael jun, toxo ix vab' tas ix ala', ol vak' in vach'k'olal d'a yib'anh vinh, yuj chi' tzijtum ol aj yinhtilal vinh. Ol q'uib'chaanh sb'isul yinhtilal vinh. A d'a scal yinhtilal vinh chi', ol elta lajchavanh eb' nivac yajal. A yinhtilal vinh chi', nivac nación ol ajoc."
        },
        {
            "number": "20",
            "text": "Palta a in trato ix vak' ed'oc, ol vaq'uelk'och yed' vinhaj Isaac vinh uninal ol aljoc d'a ix Sara d'a junxo ab'il icha tiempo tic, xchi Jehová."
        },
        {
            "number": "21",
            "text": "Ayic ix lajvi slolon Dios yed' vinh, ix paxq'uei."
        },
        {
            "number": "22",
            "text": "Aton d'a jun k'u chi' ix schec vinhaj Abraham ak'jioch jun yechel chi' d'a vinhaj Ismael yed' d'a masanil eb' vinh schecab' vinh, eb' aljinac d'a yol scuenta vinh yed' masanil eb' vinh manb'il yuj vinh yed' masanil eb' cajan yed' vinh. Ix ak'jioch yechel eb' smasanil, icha ix aj yalan Dios d'a vinh."
        },
        {
            "number": "23",
            "text": "A vinhaj Abraham chi', 99 ab'il sq'uinal vinh, axo vinhaj Ismael 13 ab'il sq'uinal vinh ayic ix ak'jioch jun yechel chi' d'a eb' vinh."
        },
        {
            "number": "24",
            "text": "A d'a jun k'u chi' ix ak'jioch jun yechel chi' d'a eb' vinh schavanhil"
        },
        {
            "number": "25",
            "text": "yed' d'a masanil eb' vinh ayek' yed' vinhaj Abraham chi', eb' schecab' vinh aljinac d'a yol scuenta yed' eb' manb'il yuj vinh d'a juntzanhxo ch'oc chonhab'il."
        }
    ]
}