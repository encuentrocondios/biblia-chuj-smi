{
    "chapter": "17",
    "verses": [
        {
            "number": "1",
            "text": "Ayic 99 ab'il sk'inal winhaj Abram ix sch'oxanxi sb'a Jehová t'a winh, ix yalan icha tik: --Ha in ton Dios in, syal wuj masanil, wach'nhej tzutej a b'ha t'a wichanh."
        },
        {
            "number": "2",
            "text": "Ol wak' jun in trato ed'oc, tzijtum inhtilal ol eloc, xchi."
        },
        {
            "number": "3",
            "text": "Ixlajwi chi' ix em nhojan winhaj Abram chi' t'a sat lu'um yacb'an wan slolon Dios yet' winh. Ix yalan icha tik:"
        },
        {
            "number": "4",
            "text": "--Aton jun in trato tik ol wak' ed'oc: Ol ach och smam yichamoc tzijtumal nación."
        },
        {
            "number": "5",
            "text": "Manhxo ol a cuch Abram, palta Abraham xo ol a b'iej, yujto ol ach wak'och smam yichamoc tzijtumal nación."
        },
        {
            "number": "6",
            "text": "Tzijtum ol aj wik'anchaanh sb'isul inhtilal, tzijtum nación ol pitzwoc yuj heb'. Ha t'a skal inhtilal chi', ay heb' rey ol elta."
        },
        {
            "number": "7",
            "text": "Ha jun in trato swak' ed'oc tik yet' masanil heb' inhtilal chi' to a Diosal in, sDiosal in pax heb' inhtilal chi' t'a junelnhej."
        },
        {
            "number": "8",
            "text": "Ha tiknaik paxyalwum ach t'a lum Canaán tik, palta masanil lu'um tik ol wak' iquej yet' heb' inhtilal t'a junelnhej, sDiosal in pax heb', xchi Jehová."
        },
        {
            "number": "9",
            "text": "Ix yalanxi Dios t'a winh: --Ha achxo tik, k'anab'ajej jun in trato tik, yowalil sk'anab'ajej pax heb' inhtilal chi' ayic ol b'eynhejb'at tiempo."
        },
        {
            "number": "10",
            "text": "Ha jun in trato wan in b'oan tik eyed'oc to yowalil tze k'anab'ajej. Masanil heb' winak unin, ochocab' yechel sniwanil heb'."
        },
        {
            "number": "11",
            "text": "Yuj chi' ik'jocab'el stz'umal sjolom swinaquil heb' he winak unin. Ha jun chi' yechel in trato yaj eyed'oc."
        },
        {
            "number": "12",
            "text": "Yucub'ixial yaj junjun winak unin tz'och jun yechel chi' t'a heb', wach'chom eyuninal ma yuninal heb' he checab'. Yowalil tz'ak'jipaxoch jun yechel chi' t'a heb' he checab', heb' manb'il t'a ch'oc chonhab'il. Yowalil tz'och jun yechel chi' t'ayex, max yal yek'b'ati. Icha chi' b'ian, a jun in trato tik eyed'oc niwan chequel ol aj t'a he niwanil t'a junelnhej."
        },
        {
            "number": "13",
            "text": "Yalnhej mach junok winak to malaj jun yechel chi' t'ay, yowalil tzeyik'el t'a he kal, yujto max sk'anab'ajej in trato ix wak' eyed'oc, xchi t'a winh."
        },
        {
            "number": "14",
            "text": "Ix yalanxi Dios t'a winhaj Abraham chi' icha tik: --Ayic ol b'eyb'at tiempo tik, manhxo Sarai-oc ol sb'iej ix etb'eyum, palta Sara ol sb'iej ix."
        },
        {
            "number": "15",
            "text": "Ol wak' in wach'k'olal t'a yib'anh ix, ol aljoc junok uninal yet' ix. Val yel ol wak' in wach'k'olal t'a yib'anh ix. Nunab'il ol aj ix t'a tzijtumal nación. Tzijtum heb' winh sreyal chonhab' ol elta t'a skal yinhtilal ix chi', xchi."
        },
        {
            "number": "16",
            "text": "Ayic ix yab'an jun chi' winhaj Abraham chi', ix em nhojan winh t'a sat lu'um, ix och ijan winh stzewaji, ix och ijan winh snaub'tanhani: ¿Tom olto aljoc wuninal? cien ab'ilxo in k 'inal, 90 ab'ilxo sk'inal ix Sara, ¿tom olto wal aljoc yune' ix? xchi winh."
        },
        {
            "number": "17",
            "text": "Ixlajwi chi' ix yalan winh d'ha Dios icha tik: --Tzin k'an t'ayach, tzoc el wal t'a a k'ool tzak' sk'inal winhaj Ismael tik yic wach' ol elk'och winh, xchi winh."
        },
        {
            "number": "18",
            "text": "Ix tak'wi Dios chi' t'a winh icha tik: --Toxo ix wal t'ayach to ol aljoc junok uninal yet' ix Sara. Isaac ol ak' sb'iej, aton yet' winh ol wak'elk'och jun in trato tik t'a masanil k 'inal yet' heb' yinhtilal winh."
        },
        {
            "number": "19",
            "text": "Ha pax winhaj Ismael jun, toxo ix wab' tas ix ala', ol wak' in wach'k'olal t'a yib'anh winh, yuj chi' tzijtum ol aj yinhtilal winh. Ol q'uib'chaanh sb'isul yinhtilal winh. Ha t'a skal yinhtilal winh chi', ol elta lajchawanh heb' niwac yajal. Ha yinhtilal winh chi', niwac nación ol ajoc."
        },
        {
            "number": "20",
            "text": "Palta a in trato ix wak' ed'oc, ol wak'elk'och yet' winhaj Isaac winh uninal ol aljoc t'a ix Sara t'a junxo ab'il icha tiempo tik, xchi Jehová."
        },
        {
            "number": "21",
            "text": "Ayic ix lajwi slolon Dios yet' winh, ix paxk'ei."
        },
        {
            "number": "22",
            "text": "Aton t'a jun k'u chi' ix schec winhaj Abraham ak'jioch jun yechel chi' t'a winhaj Ismael yet' t'a masanil heb' winh schecab' winh, heb' aljinac t'a yol scuenta winh yet' masanil heb' winh manb'il yuj winh yet' masanil heb' cajan yet' winh. Ix ak'jioch yechel heb' smasanil, icha ix aj yalan Dios t'a winh."
        },
        {
            "number": "23",
            "text": "Ha winhaj Abraham chi', 99 ab'il sk'inal winh, haxo winhaj Ismael 13 ab'il sk'inal winh ayic ix ak'jioch jun yechel chi' t'a heb' winh."
        },
        {
            "number": "24",
            "text": "Ha t'a jun k'u chi' ix ak'jioch jun yechel chi' t'a heb' winh schawanhil"
        },
        {
            "number": "25",
            "text": "yet' t'a masanil heb' winh ayek' yet' winhaj Abraham chi', heb' schecab' winh aljinac t'a yol scuenta yet' heb' manb'il yuj winh t'a juntzanhxo ch'oc chonhab'il."
        }
    ]
}