{
    "chapter": "17",
    "verses": [
        {
            "number": "1",
            "text": "Ayic 99 ab'il sk'inal winhaj Abram ix sch'oxanxi sb'a Jehová t'a winh, ix yalan icha tik: --Ha in ton Dios in, syal vuj masanil, wach'nhej tzutej a b'ha t'a vichanh."
        },
        {
            "number": "2",
            "text": "Ol vak' jun in trato ed'oc, tzijtum inhtilal ol eloc, xchi."
        },
        {
            "number": "3",
            "text": "Ixlajwi chi' ix em nhojan winhaj Abram chi' t'a sat lu'um yacb'an van slolon Dios yet' winh. Ix yalan icha tik:"
        },
        {
            "number": "4",
            "text": "--Aton jun in trato tik ol vak' ed'oc: Ol ach och smam yichamoc tzijtumal nación."
        },
        {
            "number": "5",
            "text": "Manhxo ol a cuch Abram, palta Abraham xo ol a b'iej, yujto ol ach vak'och smam yichamoc tzijtumal nación."
        },
        {
            "number": "6",
            "text": "Tzijtum ol aj vik'anchaanh sb'isul inhtilal, tzijtum nación ol pitzvoc yuj eb'. Ha t'a skal inhtilal chi', ay eb' rey ol elta."
        },
        {
            "number": "7",
            "text": "Ha jun in trato svak' ed'oc tik yet' masanil eb' inhtilal chi' to a Diosal in, sDiosal in pax eb' inhtilal chi' t'a junelnhej."
        },
        {
            "number": "8",
            "text": "Ha ticnaic paxyalvum ach t'a lum Canaán tik, palta masanil lu'um tik ol vak' iquej yet' eb' inhtilal t'a junelnhej, sDiosal in pax eb', xchi Jehová."
        },
        {
            "number": "9",
            "text": "Ix yalanxi Dios t'a winh: --Ha achxo tik, k'anab'ajej jun in trato tik, yowalil sk'anab'ajej pax eb' inhtilal chi' ayic ol b'eynhejb'at tiempo."
        },
        {
            "number": "10",
            "text": "Ha jun in trato van in b'oan tik eyed'oc to yowalil tze k'anab'ajej. Masanil eb' vinac unin, ochocab' yechel snivanil eb'."
        },
        {
            "number": "11",
            "text": "Yuj chi' ik'jocab'el stz'umal sjolom svinaquil eb' e vinac unin. Ha jun chi' yechel in trato yaj eyed'oc."
        },
        {
            "number": "12",
            "text": "Yucub'ixial yaj junjun vinac unin tz'och jun yechel chi' t'a eb', wach'chom eyuninal ma yuninal eb' e checab'. Yovalil tz'ak'jipaxoch jun yechel chi' t'a eb' e checab', eb' manb'il t'a ch'oc chonhab'il. Yovalil tz'och jun yechel chi' t'ayex, max yal yek'b'ati. Icha chi' b'ian, a jun in trato tik eyed'oc niwan chequel ol aj t'a e nivanil t'a junelnhej."
        },
        {
            "number": "13",
            "text": "Yalnhej mach junok vinac to malaj jun yechel chi' t'ay, yowalil tzeyiq'uel t'a e cal, yujto max sk'anab'ajej in trato ix vak' eyed'oc, xchi t'a winh."
        },
        {
            "number": "14",
            "text": "Ix yalanxi Dios t'a winhaj Abraham chi' icha tik: --Ayic ol b'eyb'at tiempo tik, manhxo Sarai-oc ol sb'iej ix etb'eyum, palta Sara ol sb'iej ix."
        },
        {
            "number": "15",
            "text": "Ol vak' in wach'k'olal t'a yib'anh ix, ol aljoc junok uninal yet' ix. Val yel ol vak' in wach'k'olal t'a yib'anh ix. Nunab'il ol aj ix t'a tzijtumal nación. Tzijtum eb' winh sreyal chonhab' ol elta t'a skal yinhtilal ix chi', xchi."
        },
        {
            "number": "16",
            "text": "Ayic ix yab'an jun chi' winhaj Abraham chi', ix em nhojan winh t'a sat lu'um, ix och ijan winh stzevaji, ix och ijan winh snaub'tanhani: ¿Tom olto aljoc vuninal? cien ab'ilxo in q'uinal, 90 ab'ilxo sk'inal ix Sara, ¿tom olto val aljoc yune' ix? xchi winh."
        },
        {
            "number": "17",
            "text": "Ixlajwi chi' ix yalan winh d'ha Dios icha tik: --Tzin k'an t'ayach, tzoc el val t'a a k'ool tzak' sk'inal winhaj Ismael tik yic wach' ol elk'och winh, xchi winh."
        },
        {
            "number": "18",
            "text": "Ix tak'vi Dios chi' t'a winh icha tik: --Toxo ix val t'ayach to ol aljoc junok uninal yet' ix Sara. Isaac ol ak' sb'iej, aton yet' winh ol vaq'uelk'och jun in trato tik t'a masanil q'uinal yet' eb' yinhtilal winh."
        },
        {
            "number": "19",
            "text": "Ha pax winhaj Ismael jun, toxo ix vab' tas ix ala', ol vak' in wach'k'olal t'a yib'anh winh, yuj chi' tzijtum ol aj yinhtilal winh. Ol q'uib'chaanh sb'isul yinhtilal winh. Ha t'a skal yinhtilal winh chi', ol elta lajchawanh eb' nivac yajal. Ha yinhtilal winh chi', nivac nación ol ajoc."
        },
        {
            "number": "20",
            "text": "Palta a in trato ix vak' ed'oc, ol vaq'uelk'och yet' winhaj Isaac winh uninal ol aljoc t'a ix Sara t'a junxo ab'il icha tiempo tik, xchi Jehová."
        },
        {
            "number": "21",
            "text": "Ayic ix lajvi slolon Dios yet' winh, ix paxq'uei."
        },
        {
            "number": "22",
            "text": "Aton t'a jun k'u chi' ix schec winhaj Abraham ak'jioch jun yechel chi' t'a winhaj Ismael yet' t'a masanil eb' winh schecab' winh, eb' aljinac t'a yol scuenta winh yet' masanil eb' winh manb'il yuj winh yet' masanil eb' cajan yet' winh. Ix ak'jioch yechel eb' smasanil, icha ix aj yalan Dios t'a winh."
        },
        {
            "number": "23",
            "text": "Ha winhaj Abraham chi', 99 ab'il sk'inal winh, haxo winhaj Ismael 13 ab'il sk'inal winh ayic ix ak'jioch jun yechel chi' t'a eb' winh."
        },
        {
            "number": "24",
            "text": "Ha t'a jun k'u chi' ix ak'jioch jun yechel chi' t'a eb' winh schavanhil"
        },
        {
            "number": "25",
            "text": "yet' t'a masanil eb' winh ayek' yet' winhaj Abraham chi', eb' schecab' winh aljinac t'a yol scuenta yet' eb' manb'il yuj winh t'a juntzanhxo ch'oc chonhab'il."
        }
    ]
}