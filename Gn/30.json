{
    "chapter": "30",
    "verses": [
        {
            "number": "1",
            "text": "Axo ix Raquel chi' ix pitzwichaanh ajk'olal t'a spensar ix, ix och ix ajk'olal t'a ix Lea chi' yujto malaj yune' ix, ix yalan ix t'a winh yetb'eyum chi' icha tik: --Ak' wune'. Tato maay, tik tzin chami, xchi ix."
        },
        {
            "number": "2",
            "text": "Yuj chi' ix cot yowal winhaj Jacob, ix yalan winh t'a ix icha tik: --¿Tocwal Dios in? Ha Dios chi' max ak'anlaj une' chi', xchi winh."
        },
        {
            "number": "3",
            "text": "Ix yalanxi ix t'a winh: --Vayanh yet' ix in criada Bilha, ayic ol aljoc yune' ix chi', icha wal wune' ol ajoc, xchi ix."
        },
        {
            "number": "4",
            "text": "Ix yak'an ix scriada ix chi' t'a winh, ix yik'lan sb'a winh yet' ix."
        },
        {
            "number": "5",
            "text": "Axo ix alji jun yune' ix Bilha chi',"
        },
        {
            "number": "6",
            "text": "ix yalan ix Raquel icha tik: Dan ol sb'iej winh unin tik, yujto ix yab' in lesal Dios, ix in sch'olb'itani, yuj chi' ix yak' jun unin tik t'ayin, xchi ix."
        },
        {
            "number": "7",
            "text": "Ixlajwi chi', ix alji junxo yune' ix Bilha yet' winhaj Jacob chi'."
        },
        {
            "number": "8",
            "text": "Ix yalanxi ix Raquel chi': Ha jun unin tik Neftalí ol sb'iej, yujto ix in telaj in b'a yet' ix in nulej ix Lea, haxo tiknaik ix kan ix yalanh wuuj, xchi ix."
        },
        {
            "number": "9",
            "text": "Axo yic ix yilan ix Lea to manhxalaj yune' ix, ix yak'anpax ix scriada ix, aton ix Zilpa t'a winhaj Jacob chi'."
        },
        {
            "number": "10",
            "text": "Ix alji jun yune' ix yet' winh."
        },
        {
            "number": "11",
            "text": "--Wach' wico' yuj chi' Gad swak' sb'iej winh unin tik, xchi ix Lea chi'."
        },
        {
            "number": "12",
            "text": "Ixlajwi chi', ix alji junxo yune' ix Zilpa chi' yet' winhaj Jacob chi'."
        },
        {
            "number": "13",
            "text": "Ix yalanpax ix Lea chi' icha tik: Te tzalajk'olal wico', haxo heb' ix wetixal ol alanoc to ay in tzalajk'olal, yuj chi' Aser ol sb'iej winh unin tik, xchi ix."
        },
        {
            "number": "14",
            "text": "Ay jun k'u ix b'at winhaj Rubén b'eyelek' t'a caltac te', ayic wan sjochchaj ixim trigo. Ata' ix ilchaj juntzanh sat ank'ultak yuj winh to sloji, mandrágora sb'i. Ix yik'anb'at anh winh t'a ix Lea, aton ix snun winh. Axo yic ix yilan anh ix Raquel chi', ix yalan ix t'a ix Lea icha tik: --Tzin tewi t'ayach to tzak' junok anh mandrágora ix yik'cot winh une' chi' t'ayin, xchi ix."
        },
        {
            "number": "15",
            "text": "Ix yalan ix Lea chi' icha tik t'a ix: --¿Tom manh k'ocb'iloc ix ik'ek' winh wetb'eyum, haxo tiknaik, snib'ej a k'ol tza k'anek' anh mandrágora ix yik'cot winh wune' tik? xchi ix. --Ak' anh t'ayin, tato icha chi' syal sway winhaj Jacob ed'oc t'a jun ak'wal tik, xchi ix Raquel chi'."
        },
        {
            "number": "16",
            "text": "Axo yic wan sq'uik'b'i ix jax winhaj Jacob t'a smunlajel, ix b'at ix Lea schacot winh, ix yalan ix t'a winh icha tik: --Ha tiknaik ol ach way wed'oc, t'a wal yel ix wak' anh mandrágora ix yik'cot winh wune' t'a ix in nulej ix Raquel a tojolok, xchi ix. Yuj chi' ix way winhaj Jacob chi' yet' ix t'a jun ak'wal chi'."
        },
        {
            "number": "17",
            "text": "Ha Dios ix ab'an slesal ix, yuj chi' ix alji junxo yune' ix yet' winh, yoil uninxo."
        },
        {
            "number": "18",
            "text": "Ix yalan ix: Isacar ol sb'iej winh unin tik, yujto ix spactzitej Dios t'ayin, yujto ix wak' ix in criada t'a winh wetb'eyum, xchi ix."
        },
        {
            "number": "19",
            "text": "Ixlajwi chi', ix alji junxo yune' ix yet' winhaj Jacob chi', aton swaquil unin heb'."
        },
        {
            "number": "20",
            "text": "Ix yalan ix: Ix yak' Dios jun silab' manhxo jantacoc swach'il t'ayin, yuj chi' ol in sxajanej winh wetb'eyum tik. Swaquilxo jun unin tik swil yet' winh, yuj chi' Zabulón ol sb'iej, xchi ix."
        },
        {
            "number": "21",
            "text": "Yicxo slajwub'al ix yilan sat jun ix unin ix, Dina ix yak' ix sb'iej."
        },
        {
            "number": "22",
            "text": "Axo ix Raquel chi', ix nachajcot ix yuj Dios, ix ab'ji slesal ix yuj, ix jawi yune' ix."
        },
        {
            "number": "23",
            "text": "Ayic ix alji jun sb'ab'el unin ix, ix yalan ix: Ha in q'uixwelal, toxo ix yik'el Jehová, yujto toxo ix yak' jun wune' tik."
        },
        {
            "number": "24",
            "text": "Tzoc wal el t'a sk'ool syak'pax junokxo wune', xchi ix. Yuj chi' José ix sb'iej jun unin chi' yuj ix."
        },
        {
            "number": "25",
            "text": "Ayic toxo ix alji winhaj José, ix yalan winhaj Jacob t'a winhaj Labán icha tik: --Ha tiknaik, cha in pax t'a in chonhab'."
        },
        {
            "number": "26",
            "text": "Ak' heb' wuninal yet' heb' ix wetb'eyum, k'ocb'ilocxob' in cajan heb' ix t'ayach, smojxo wal tzin paxi. Ojtac wal tas ix aj in munlaj t'ayach, xchi winh."
        },
        {
            "number": "27",
            "text": "Axo ix yalan winhaj Labán chi' t'a winh icha tik: --Maay, tzin tewi t'ayach to wach'nhej ajek' wed'oc, yujto ix in naeli to uujnhej ay swach'k'olal Jehová t'a wib'anh."
        },
        {
            "number": "28",
            "text": "Al t'ayin jantac wal tzach in tupu', xchi winhaj Labán chi'."
        },
        {
            "number": "29",
            "text": "Ix yalanxi winhaj Jacob chi': --Ojtac wal tas ix aj in munlaj ed'oc yet' tas ix aj wilan nok' a molb'etzal nok' tik."
        },
        {
            "number": "30",
            "text": "Ojtac to jaywannhej nok' a molb'etzal nok' tik ayic in janac, haxo tiknaik toxo ix q'uib' sb'isul nok'. Atax wal yic in janac chi' syamannacoch Jehová yak'an swach'k'olal t'a ib'anh. Axo tiknaik, ¿b'aq'uinh ol in chael yich wilan wik yet' heb' ix wetb'eyum tik yet' heb' wuninal? xchi winh."
        },
        {
            "number": "31",
            "text": "--¿Jantac a tojol tza k'ana'? xchi winhaj Labán chi'. --Malajocab' in tojol tzak'a', anhejto swil jab'okxo nok' a calnel tik, tato ol scha a k'ol tas ol wala'."
        },
        {
            "number": "32",
            "text": "Cha in och t'a skal nok' a calnel yet' nok' a chiwa tiknaik, yic tzin sik'anel masanil nok' tz'ib'iltac, nok' jasquiltac stz'ib'ul, nok' yunetac q'uiq'uik'. Ha nok' chi' ol och in tojolok."
        },
        {
            "number": "33",
            "text": "Yuj chi' jun, ayic tzach k'och il nok' a nok' chi', nok' swik' in tojolok chi', icha chi' ol aj ilancot in tojolal. Tato ha t'a skal nok' wik chi' ay nok' chiwa, ma nok' calnel chi' manh tz'ib'iltacoc, mato manh q'uiq'uik'oc, wan ach welk'an syal chi', xchi winh."
        },
        {
            "number": "34",
            "text": "--Wach'ocab'i. Scha in k'ol tas tzal chi', xchi winhaj Labán chi'."
        },
        {
            "number": "35",
            "text": "Anhejtona' t'a jun k'ual chi' ix sik'anel masanil nok' mam chiwa tz'ib'iltac winhaj Labán chi' yet' nok' jasquiltac stz'ib'ul, nok' nun chiwa soman jab'oc saquil yet' masanil nok' calnel q'uiq'uik' yilji, ix yak'an nok' winh t'a heb' yuninal."
        },
        {
            "number": "36",
            "text": "Ix yik'anb'at nok' heb' yuninal winh chi' t'a najat, oxe' k'ual stek'nab'il b'aj ix kan winhaj Jacob chi'. Ix cannhej winh stanhwej juntzanhxo nok' scalnel winhaj Labán chi'."
        },
        {
            "number": "37",
            "text": "Elanhchamel ix sna winhaj Jacob chi', ix stzepel sk'ab'tac te te' scuch álamo winh, te' almendro yet' te' castaño. Tz'ib'iltac ix yutej te' winh sjosan stz'umal. Ay sac yet' q'uiq'uik' ix aj yilji te' yuj winh."
        },
        {
            "number": "38",
            "text": "Ix yak'anoch juntzanh te' k'ab'tac te' chi' winh t'a yichanh nok' calnel chi', b'aj syuk'a' nok', aton ta' stajni nok'. D'a yichanh nok' aypaxoch te te' tz'ib'iltac yilji chi', yuj chi' ayic tz'aj yune' nok', tz'ib'iltac yilji yune' nok' chi'."
        },
        {
            "number": "39",
            "text": "Ha masanil nok' tz'ib'iltac tz'aj chi', ix sik'canel nok' winh t'a skal nok' yic winhaj Labán chi'. Icha chi' ix yutej winh sik'anel nok' scalnel chi' t'a skal nok' yic winhaj Labán chi'."
        },
        {
            "number": "40",
            "text": "Masanil nok' te wach', ayic stajni nok', syak'anoch te te' winhaj Jacob chi' t'a yichanh nok' b'aj xid'ek' nok' yuk'a', yic wach' syil te te' chi' nok' ayic stajni nok' chi'."
        },
        {
            "number": "41",
            "text": "Axo yic sjawi nok' yatac wal ay, max yak'em te te' chi' winh t'a yichanh nok'. Yuj chi', a nok' tz'ontac yic winhaj Labán chi', haxo nok' wach' yic winhaj Jacob chi'."
        },
        {
            "number": "42",
            "text": "Icha chi' ix aj yoch winhaj Jacob chi' b'eyumal. Manh jantacoc nok' swacax winh, nok' scalnel winh yet' nok' schiwa winh. Manh jantacoc nok' scamello winh yet' nok' sb'uru winh yet' pax heb' winh schecab' winh yet' heb' ix schecab' winh."
        }
    ]
}