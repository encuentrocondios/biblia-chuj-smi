{
    "chapter": "30",
    "verses": [
        {
            "number": "1",
            "text": "Axo ix Raquel chi' ix pitzvichaanh ajk'olal t'a spensar ix, ix och ix ajk'olal t'a ix Lea chi' yujto malaj yune' ix, ix yalan ix t'a vinh yetb'eyum chi' icha tik: --Ak' vune'. Tato maay, tik tzin chami, xchi ix."
        },
        {
            "number": "2",
            "text": "Yuj chi' ix cot yoval vinhaj Jacob, ix yalan vinh t'a ix icha tik: --¿Tocval Dios in? Ha Dios chi' max ak'anlaj une' chi', xchi vinh."
        },
        {
            "number": "3",
            "text": "Ix yalanxi ix t'a vinh: --Vayanh yet' ix in criada Bilha, ayic ol aljoc yune' ix chi', icha val vune' ol ajoc, xchi ix."
        },
        {
            "number": "4",
            "text": "Ix yak'an ix scriada ix chi' t'a vinh, ix yik'lan sb'a vinh yet' ix."
        },
        {
            "number": "5",
            "text": "Axo ix alji jun yune' ix Bilha chi',"
        },
        {
            "number": "6",
            "text": "ix yalan ix Raquel icha tik: Dan ol sb'iej vinh unin tik, yujto ix yab' in lesal Dios, ix in sch'olb'itani, yuj chi' ix yak' jun unin tik t'ayin, xchi ix."
        },
        {
            "number": "7",
            "text": "Ixlajwi chi', ix alji junxo yune' ix Bilha yet' vinhaj Jacob chi'."
        },
        {
            "number": "8",
            "text": "Ix yalanxi ix Raquel chi': Ha jun unin tik Neftalí ol sb'iej, yujto ix in telaj in b'a yet' ix in nulej ix Lea, haxo ticnaic ix kan ix yalanh vuuj, xchi ix."
        },
        {
            "number": "9",
            "text": "Axo yic ix yilan ix Lea to manhxalaj yune' ix, ix yak'anpax ix scriada ix, aton ix Zilpa t'a vinhaj Jacob chi'."
        },
        {
            "number": "10",
            "text": "Ix alji jun yune' ix yet' vinh."
        },
        {
            "number": "11",
            "text": "--Wach' vico' yuj chi' Gad svak' sb'iej vinh unin tik, xchi ix Lea chi'."
        },
        {
            "number": "12",
            "text": "Ixlajwi chi', ix alji junxo yune' ix Zilpa chi' yet' vinhaj Jacob chi'."
        },
        {
            "number": "13",
            "text": "Ix yalanpax ix Lea chi' icha tik: Te tzalajk'olal vico', haxo eb' ix vetixal ol alanoc to ay in tzalajk'olal, yuj chi' Aser ol sb'iej vinh unin tik, xchi ix."
        },
        {
            "number": "14",
            "text": "Ay jun k'u ix b'at vinhaj Rubén b'eyelek' t'a caltac te', ayic van sjochchaj ixim trigo. Ata' ix ilchaj juntzanh sat ank'ultak yuj vinh to sloji, mandrágora sb'i. Ix yik'anb'at anh vinh t'a ix Lea, aton ix snun vinh. Axo yic ix yilan anh ix Raquel chi', ix yalan ix t'a ix Lea icha tik: --Tzin tevi t'ayach to tzak' junok anh mandrágora ix yik'cot vinh une' chi' t'ayin, xchi ix."
        },
        {
            "number": "15",
            "text": "Ix yalan ix Lea chi' icha tik t'a ix: --¿Tom manh k'ocb'iloc ix iq'uek' vinh vetb'eyum, haxo ticnaic, snib'ej a k'ol tza k'anek' anh mandrágora ix yik'cot vinh vune' tik? xchi ix. --Ak' anh t'ayin, tato icha chi' syal svay vinhaj Jacob ed'oc t'a jun ak'val tik, xchi ix Raquel chi'."
        },
        {
            "number": "16",
            "text": "Axo yic van sq'uik'b'i ix jax vinhaj Jacob t'a smunlajel, ix b'at ix Lea schacot vinh, ix yalan ix t'a vinh icha tik: --Ha ticnaic ol ach vay ved'oc, t'a val yel ix vak' anh mandrágora ix yik'cot vinh vune' t'a ix in nulej ix Raquel a tojoloc, xchi ix. Yuj chi' ix vay vinhaj Jacob chi' yet' ix t'a jun ak'val chi'."
        },
        {
            "number": "17",
            "text": "Ha Dios ix ab'an slesal ix, yuj chi' ix alji junxo yune' ix yet' vinh, yoil uninxo."
        },
        {
            "number": "18",
            "text": "Ix yalan ix: Isacar ol sb'iej vinh unin tik, yujto ix spactzitej Dios t'ayin, yujto ix vak' ix in criada t'a vinh vetb'eyum, xchi ix."
        },
        {
            "number": "19",
            "text": "Ixlajwi chi', ix alji junxo yune' ix yet' vinhaj Jacob chi', aton svaquil unin eb'."
        },
        {
            "number": "20",
            "text": "Ix yalan ix: Ix yak' Dios jun silab' manhxo jantacoc svach'il t'ayin, yuj chi' ol in sxajanej vinh vetb'eyum tik. Svaquilxo jun unin tik svil yet' vinh, yuj chi' Zabulón ol sb'iej, xchi ix."
        },
        {
            "number": "21",
            "text": "Yicxo slajvub'al ix yilan sat jun ix unin ix, Dina ix yak' ix sb'iej."
        },
        {
            "number": "22",
            "text": "Axo ix Raquel chi', ix nachajcot ix yuj Dios, ix ab'ji slesal ix yuj, ix javi yune' ix."
        },
        {
            "number": "23",
            "text": "Ayic ix alji jun sb'ab'el unin ix, ix yalan ix: Ha in q'uixvelal, toxo ix yiq'uel Jehová, yujto toxo ix yak' jun vune' tik."
        },
        {
            "number": "24",
            "text": "Tzoc val el t'a sk'ool syak'pax junocxo vune', xchi ix. Yuj chi' José ix sb'iej jun unin chi' yuj ix."
        },
        {
            "number": "25",
            "text": "Ayic toxo ix alji vinhaj José, ix yalan vinhaj Jacob t'a vinhaj Labán icha tik: --Ha ticnaic, cha in pax t'a in chonhab'."
        },
        {
            "number": "26",
            "text": "Ak' eb' vuninal yet' eb' ix vetb'eyum, k'ocb'ilocxob' in cajan eb' ix t'ayach, smojxo val tzin paxi. Ojtac val tas ix aj in munlaj t'ayach, xchi vinh."
        },
        {
            "number": "27",
            "text": "Axo ix yalan vinhaj Labán chi' t'a vinh icha tik: --Maay, tzin tevi t'ayach to wach'nhej ajek' ved'oc, yujto ix in naeli to uujnhej ay svach'k'olal Jehová t'a vib'anh."
        },
        {
            "number": "28",
            "text": "Al t'ayin jantac val tzach in tupu', xchi vinhaj Labán chi'."
        },
        {
            "number": "29",
            "text": "Ix yalanxi vinhaj Jacob chi': --Ojtac val tas ix aj in munlaj ed'oc yet' tas ix aj vilan nok' a molb'etzal nok' tik."
        },
        {
            "number": "30",
            "text": "Ojtac to jayvannhej nok' a molb'etzal nok' tik ayic in janac, haxo ticnaic toxo ix q'uib' sb'isul nok'. Atax val yic in janac chi' syamannacoch Jehová yak'an svach'k'olal t'a ib'anh. Axo ticnaic, ¿b'aq'uinh ol in chael yich vilan vic yet' eb' ix vetb'eyum tik yet' eb' vuninal? xchi vinh."
        },
        {
            "number": "31",
            "text": "--¿Jantac a tojol tza k'ana'? xchi vinhaj Labán chi'. --Malajocab' in tojol tzak'a', anhejto svil jab'ocxo nok' a calnel tik, tato ol scha a k'ol tas ol vala'."
        },
        {
            "number": "32",
            "text": "Cha in och t'a skal nok' a calnel yet' nok' a chiva ticnaic, yic tzin sik'anel masanil nok' tz'ib'iltac, nok' jasquiltac stz'ib'ul, nok' yunetac q'uiq'uik'. Ha nok' chi' ol och in tojoloc."
        },
        {
            "number": "33",
            "text": "Yuj chi' jun, ayic tzach k'och il nok' a nok' chi', nok' svik' in tojoloc chi', icha chi' ol aj ilancot in tojolal. Tato ha t'a skal nok' vic chi' ay nok' chiva, ma nok' calnel chi' manh tz'ib'iltacoc, mato manh q'uiq'uik'oc, van ach velk'an syal chi', xchi vinh."
        },
        {
            "number": "34",
            "text": "--Wach'ocab'i. Scha in k'ol tas tzal chi', xchi vinhaj Labán chi'."
        },
        {
            "number": "35",
            "text": "Anhejtona' t'a jun k'ual chi' ix sik'anel masanil nok' mam chiva tz'ib'iltac vinhaj Labán chi' yet' nok' jasquiltac stz'ib'ul, nok' nun chiva soman jab'oc saquil yet' masanil nok' calnel q'uiq'uik' yilji, ix yak'an nok' vinh t'a eb' yuninal."
        },
        {
            "number": "36",
            "text": "Ix yik'anb'at nok' eb' yuninal vinh chi' t'a najat, oxe' k'ual stek'nab'il b'aj ix kan vinhaj Jacob chi'. Ix cannhej vinh stanhvej juntzanhxo nok' scalnel vinhaj Labán chi'."
        },
        {
            "number": "37",
            "text": "Elanhchamel ix sna vinhaj Jacob chi', ix stzepel sk'ab'tac te te' scuch álamo vinh, te' almendro yet' te' castaño. Tz'ib'iltac ix yutej te' vinh sjosan stz'umal. Ay sac yet' q'uiq'uik' ix aj yilji te' yuj vinh."
        },
        {
            "number": "38",
            "text": "Ix yak'anoch juntzanh te' k'ab'tac te' chi' vinh t'a yichanh nok' calnel chi', b'aj syuk'a' nok', aton ta' stajni nok'. D'a yichanh nok' aypaxoch te te' tz'ib'iltac yilji chi', yuj chi' ayic tz'aj yune' nok', tz'ib'iltac yilji yune' nok' chi'."
        },
        {
            "number": "39",
            "text": "Ha masanil nok' tz'ib'iltac tz'aj chi', ix sik'canel nok' vinh t'a skal nok' yic vinhaj Labán chi'. Icha chi' ix yutej vinh sik'anel nok' scalnel chi' t'a skal nok' yic vinhaj Labán chi'."
        },
        {
            "number": "40",
            "text": "Masanil nok' te wach', ayic stajni nok', syak'anoch te te' vinhaj Jacob chi' t'a yichanh nok' b'aj xid'ek' nok' yuk'a', yic wach' syil te te' chi' nok' ayic stajni nok' chi'."
        },
        {
            "number": "41",
            "text": "Axo yic sjavi nok' yatac val ay, max yaq'uem te te' chi' vinh t'a yichanh nok'. Yuj chi', a nok' tz'ontac yic vinhaj Labán chi', haxo nok' wach' yic vinhaj Jacob chi'."
        },
        {
            "number": "42",
            "text": "Icha chi' ix aj yoch vinhaj Jacob chi' b'eyumal. Manh jantacoc nok' svacax vinh, nok' scalnel vinh yet' nok' schiva vinh. Manh jantacoc nok' scamello vinh yet' nok' sb'uru vinh yet' pax eb' vinh schecab' vinh yet' eb' ix schecab' vinh."
        }
    ]
}