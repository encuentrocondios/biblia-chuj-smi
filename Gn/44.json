{
    "chapter": "44",
    "verses": [
        {
            "number": "1",
            "text": "Ixlajwi chi', ix yalan winhaj José t'a winh yilumal spat: --Ak' b'ud'joc scoxtal eb' winh tik t'a ixim trigo, yalnhej jantac syal yik'anb'at eb' winh. Tzak'anpaxem q'uen tumin t'a yol sti' scoxtal junjun eb' winh, aton q'uen b'aj sman ixim trigo chi' eb' winh."
        },
        {
            "number": "2",
            "text": "Tzak'anpaxem q'uen in copa plata yet' q'uen tumin t'a yol sti' scoxtal winh tzak'an unin, xchi winh. Ix sk'anab'ajan winh tas ix yal winhaj José chi'."
        },
        {
            "number": "3",
            "text": "Ayic ix ja copnaj yoc k'u t'a q'uinhib'alil, ix chaji meltzaj eb' winh yet' nok' schej t'a schonhab'."
        },
        {
            "number": "4",
            "text": "Quenanto wal sb'at eb' winh, ix yalan winhaj José t'a winh yilumal spat chi' icha tik: --Ixic tzak'an yuj eb' winh chi'. Ayic syamchaj eb' winh uuj, tzalani: ¿Tas yuj a swach'k'olal winh in patrón, chucxo tzeyutej e pactzitancani? ¿Tas yuj ix eyelq'uejcot scopa winh, aton jun nab'a plata,"
        },
        {
            "number": "5",
            "text": "jun scopa winh b'aj syuk' svino, sk'ananpax winh yic snaanel junok lolonel? Te chuk ix eyutej e b'a a ex tik, xa chi t'a eb' winh, xchi winhaj José chi'."
        },
        {
            "number": "6",
            "text": "Ix b'at winh yilumal spat winhaj José chi' b'ian. Axo yic ix yamchaj eb' winh yuj winh, ix yalan winh t'a eb' winh icha ix aj yalan winhaj José chi'."
        },
        {
            "number": "7",
            "text": "Ix tak'vi eb' winh t'a winh: --Mamin, ¿tas yuj icha chi' tzutej alan t'ayonh? ¿Tom malaj co pensar, yuj chi' ol quelq'uejcot junok tasi?"
        },
        {
            "number": "8",
            "text": "Ina ato t'a Canaán cajan onh. D'a sb'ab'el, a q'uen tumin ix checlaj t'a sti' co coxtal, ix quik'xicot q'ueen. ¿Tom ato wal junok plata ma oro yic winh a patrón chi' ol quelq'uejcot t'a spat?"
        },
        {
            "number": "9",
            "text": "Ha junok onh b'aj scheclajelta q'uen copa chi' t'a yol scoxtal, wach' tato smiljichamoc, a onhxo co masanil, tzonh ochcan a checab'oc, xchi eb' winh."
        },
        {
            "number": "10",
            "text": "Ix tak'vi winh icha tik: --Yik'ocab' icha tzeyal chi', palta anhej winh b'aj ol ilchajelta jun copa chi' vuuj, a winh chi' ol ochcan in checab'oc. Ha exxo tik, e masanil libre ex, xchi winh."
        },
        {
            "number": "11",
            "text": "D'a elanhchamel ix yaq'uem scoxtal eb' winh chi' smasanil, ix stijan sti' eb' winh."
        },
        {
            "number": "12",
            "text": "Ix sayan yil masanil yoltac coxtal chi' winh. D'a stzolal ix say yil winh, ix sb'ab'laj sayej yil yic winh b'ab'el vinac winh masanto t'a winh tzak'an unin. Axo t'a yol yic winh tzak'an unin chi' ix q'ueta q'uen copa chi', aton winhaj Benjamín."
        },
        {
            "number": "13",
            "text": "Ix och ijan eb' winh snhik'chitan spichul yuj scusk'olal. Ix yak'anxioch yicatz nok' sb'uru eb' winh chi', ix meltzajxi eb' winh t'a spatic."
        },
        {
            "number": "14",
            "text": "Ayto ek' winhaj José chi' t'a spat, ix k'och winhaj Judá yet' eb' yuk'tac chi', ix em nhojan eb' winh t'a sat lu'um t'a yichanh winh."
        },
        {
            "number": "15",
            "text": "Ix yalan winh t'a eb' winh icha tik: --¿Tas yuj icha chi' tzeyutej e b'a? ¿Tom manh eyojtacoc to a junok vinac ay yopisio icha in tik, syal snachajel junok tas yuj? xchi winh."
        },
        {
            "number": "16",
            "text": "Ix tak'vi winhaj Judá icha tik: --Mamin, ¿tasto wal ol aj co tak'vi t'ayach? ¿Tasto ol cutoc quilanoch co b'a tato wach' onh calani? Ay co mul t'a yichanh co Mam Dios, tik ayonh ek' t'a ichanh. Syal tzonh och a checab'oc yet' winh b'aj ix ilchajelta q'uen copa chi', xchi winh."
        },
        {
            "number": "17",
            "text": "Ix yalanxi winhaj José chi' icha tik: --Maay, anhej winh b'aj ix ilchajelta q'uen in copa chi', anhej winh skan in checab'oc. Ha exxo tik, meltzajanhec t'a junk'olal b'aj ay winh e mam, xchi winh."
        },
        {
            "number": "18",
            "text": "Ix snitz wal b'at sb'a winhaj Judá t'a stz'ey winhaj José chi', ix yalan winh: --Mamin, tzoc el wal t'a a k'ool svalan t'ayach tas in pensar. Tzin tevi t'ayach, mocab' cot oval t'ayin, wach'chom icha ach winh rey."
        },
        {
            "number": "19",
            "text": "Ha ach wal ix a k'anb'ej t'ayonh tato aytoek' winh co mam a onh tik, tato aytopax junokxo cuk'tac."
        },
        {
            "number": "20",
            "text": "Yuj chi', ix calan t'ayach to aytoek' winh co mam, anhejto te icham vinacxo winh. Ha junxo winh cuk'tac tzak'an unin, t'a yicham vinaquilxo winh co mam chi' ix alji winh. Axo junxo winh junnhej snun winh yet'oc, chamnacxo winh, yuj chi' te xajan winh yuj winh co mam chi', yujto axonhej winh."
        },
        {
            "number": "21",
            "text": "Ha ach ix ala' to squik'cot winh, yic tzojtaquejel winh."
        },
        {
            "number": "22",
            "text": "Ix calan t'ayach to max yal sk'ol winh co mam chi' tz'elta winh t'a stz'ey, yujto ijanxo scham winh yuj cusk'olal yalani tato tz'el winh t'a stz'ey winh."
        },
        {
            "number": "23",
            "text": "Palta ix alpax t'ayonh tato max quik'cot winh, maxtzac yal co jax t'a ichanh alani."
        },
        {
            "number": "24",
            "text": "Ayic ix onh k'och t'a co pat chi', ix calan t'a winh co mam chi' tas ix aj alan t'ayonh."
        },
        {
            "number": "25",
            "text": "Axo winh ix alan t'ayonh to tzonh cotxi manoj trigo."
        },
        {
            "number": "26",
            "text": "Ix calan t'a winh icha tik: Max onh b'atlaj tato max quik'b'at winh cuk'tac tzak'an unin tik, yujto tato max b'at winh qued'oc, maxtzac yal-laj co k'och t'a yichanh winh yajal chi', xco chi."
        },
        {
            "number": "27",
            "text": "Ix yalan winh co mam chi' t'ayonh: Eyojtac to chavannhej vuninal ix vil yet' ix vetb'eyum chamnac."
        },
        {
            "number": "28",
            "text": "Jun winh junelnhej b'atnaccani, manhxa b'aj ix vil sat winh, ay am wal junok nok' nok' chium anima chi'annacb'at winh."
        },
        {
            "number": "29",
            "text": "Tato tzeyik'xib'at junxo winh tik, tato ay pax tas tz'ik'an winh, eyuj am wal tzin cham yuj cusk'olal, xchi winh t'ayonh."
        },
        {
            "number": "30",
            "text": "Yuj chi', icha wal to sk'inal winh co mam chi' yajoch winh vuk'tac tik. Tato manhxo ol meltzaj winh qued'oc"
        },
        {
            "number": "31",
            "text": "ol cham winh co mam yuj cusk'olal, a onh tik tz'och co mul."
        },
        {
            "number": "32",
            "text": "Ha in ix in tek'b'ej in b'a yuj winh t'a winh in mam chi', ix valani: Tato manhxo ol jax winh vuuj, te chuk tzin kan t'a yol a sat t'a junelnhej, xin chi t'a winh in mam chi'."
        },
        {
            "number": "33",
            "text": "Yuj wal chi' tzin tevi t'ayach, tato syala', a in tzin kan sq'uexuloc winh vuk'tac tik a checab'oc. Yuj chi' tzactejel winh, spax winh yet' eb' winh vuk'tac tik."
        },
        {
            "number": "34",
            "text": "Tato maay jun, ¿tasto wal ol aj in b'at vil winh in mam chi', tato manhoc jun winh ved'oc? Manh jab'oc syal in k'ol svil scusk'olal winh in mam tato icha chi' tzuji, xchi winhaj Judá chi'."
        }
    ]
}