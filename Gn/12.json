{
    "chapter": "12",
    "verses": [
        {
            "number": "1",
            "text": "Ayxotax yalan Jehová d'a vinhaj Abram icha tic: Actejcan a lum tic yed' jantac eb' ay uj a b'a yed'oc yed' eb' ayek' d'a spat a mam, ol ach b'at d'a jun luum ol in ch'ox d'ayach."
        },
        {
            "number": "2",
            "text": "A inhtilal ol och nivac nacional vuuj, ol in ch'oxan in vach'k'olal d'ayach. Yelxo val nivan ol aj a b'inaji, uuj ol scha vach'k'olal masanil eb' anima."
        },
        {
            "number": "3",
            "text": "Ol vak' in vach'k'olal d'a eb' vach' syutej sb'a d'ayach, ol in catab'ejpax eb' chuc syutej sb'a. Uujnhej ol vak' in vach'k'olal d'a yib'anh masanil eb' anima d'a yolyib'anhq'uinal tic, xchi Jehová chi'."
        },
        {
            "number": "4",
            "text": "Yuj chi' ix el vinhaj Abram d'a yol yic Harán chi', icha ajnac yalancan Jehová d'a vinh. 75 ab'il sq'uinal vinh ayic ix el vinh d'a yol yic Harán chi'. Ix yik'ancot ix yetb'eyum vinh yed'oc, aton ix Sarai. Ix yik'paxcot vinhaj Lot vinh, aton vinh yunin vinh yuk'tac vinh chamnac. Ix yik'paxcot eb' schecab' vinh yed' jantac tas ix aj d'a vinh ayic ix ek' vinh d'a Harán chi'. Icha chi' ix aj sja vinh d'a yol yic Canaán."
        },
        {
            "number": "5",
            "text": "Ix cotnhej vinh d'a yol yic Canaán chi' masanto ix javi vinh d'a Siquem b'aj ay jun te' ji d'a yol yic More. A jun te' chi' chajul yuj eb' cananeo cajan ta'."
        },
        {
            "number": "6",
            "text": "Ata' ix sch'ox sb'a Jehová d'a vinhaj Abram chi', ix yalan d'a vinh icha tic: Masanil jun luum tic ol vak' d'a eb' inhtilal, xchi d'a vinh. Yuj chi' ix sb'o jun altar vinhaj Abram chi' d'a yichanh Jehová, yujto ata' ix sch'ox sb'a d'a vinh."
        },
        {
            "number": "7",
            "text": "Ix lajvi chi', ix b'at vinh d'a tzalquixtac d'a snanhal chonhab' Betel yed' chonhab' Hai. Ata' ix sb'oq'ue smantiado vinh. A chonhab' Betel chi', a d'a stojolal b'aj tz'em k'u ay. Ata' ix sb'o junxo altar vinh yic syal sb'a vinh d'a Jehová."
        },
        {
            "number": "8",
            "text": "Ix lajvi chi' k'ojank'olal ix cotxi vinh masanto ix javi vinh d'a yol yic Neguev."
        },
        {
            "number": "9",
            "text": "A d'a jun tiempoal chi', ix ja jun nivan vejel d'a jun lugar b'aj ayek' vinhaj Abram chi'. Yuj chi' ix b'at cajan vinh jun tiempoal d'a Egipto."
        },
        {
            "number": "10",
            "text": "Ayic van sk'och vinh d'a Egipto chi', ix yalan vinh d'a ix yetb'eyum chi' aton ix Sarai: A ticnaic ay jun tas tzin na'a: A ach tic te vach' ilji."
        },
        {
            "number": "11",
            "text": "Yuj chi' ayic ol ach yilan eb' vinh aj Egipto tic, ol am yal eb' vinh icha tic: A ix tic yetb'eyum ton val vinh tic ix, yuj chi' co mileccham vinh yic scan ix qued'oc, xcham eb' vinh."
        },
        {
            "number": "12",
            "text": "Yuj chi' sval d'ayach to vanab' ach alani, yic vach' xajan ol in aj yuj eb' vinh, manh ol in smilcham eb' vinh uuj, xchi vinh d'a ix."
        },
        {
            "number": "13",
            "text": "Ayic ix k'och vinh d'a Egipto chi', ix yilanoch eb' vinh cajan ta' to a ix Sarai chi' te vach' yilji ix."
        },
        {
            "number": "14",
            "text": "Ix yilanpax eb' ay yopisio yed' vinh rey to te vach' yilji ix, ix b'at yalan eb' vinh d'a vinh rey chi'. Yuj chi' ix yik'anb'at ix eb' vinh d'a spat vinh rey chi'."
        },
        {
            "number": "15",
            "text": "Yuj ix Sarai chi', te xajan ix aj vinhaj Abram yuj vinh rey chi'. Tzijtum nok' calnel, nok' vacax, nok' mam b'uru yed' nok' snun yed' nok' camello ix siaj d'a vinh yuj vinh rey chi'. Ay pax eb' vinh vinac yed' eb' ix ix, ix ak'ji schecab'oc vinh."
        },
        {
            "number": "16",
            "text": "Palta yujnhej ix, tzijtum yaelal ix javi d'a yib'anh vinh rey yed' eb' cajan yed' vinh d'a spat yuj Jehová."
        },
        {
            "number": "17",
            "text": "Yuj chi' ix schec vinh rey chi' avtajcot vinhaj Abram chi', ix yalan vinh icha tic: ¿Tas yuj icha tic tzin utej? ¿Tas yuj maj al d'ayin tato etb'eyum ix tic?"
        },
        {
            "number": "18",
            "text": "Ina ix ala' to anab' ix, yuj chi' ix in na to tz'och ix vetb'eyumoc. A ticnaic jun, ik'b'at ix, ixiquec, xchi vinh."
        },
        {
            "number": "19",
            "text": "Ix lajvi chi' ix yalan vinh rey chi' d'a eb' schecab' to tz'ik'jiel vinhaj Abram d'a yol smacb'en Egipto chi' yed' ix yetb'eyum yed' masanil tas ay d'a vinh."
        }
    ]
}