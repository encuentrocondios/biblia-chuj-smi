{
    "chapter": "12",
    "verses": [
        {
            "number": "1",
            "text": "Ayxotax yalan Jehová t'a vinhaj Abram icha tik: Actejcan a lum tik yet' jantac eb' ay uj a b'a yet'oc yet' eb' ayek' t'a spat a mam, ol ach b'at t'a jun lu'um ol in ch'ox t'ayach."
        },
        {
            "number": "2",
            "text": "Ha inhtilal ol och nivac nacional vuuj, ol in ch'oxan in wach'k'olal t'ayach. Yelxo val niwan ol aj a b'inaji, uuj ol scha wach'k'olal masanil eb' anima."
        },
        {
            "number": "3",
            "text": "Ol vak' in wach'k'olal t'a eb' wach' syutej sb'a t'ayach, ol in catab'ejpax eb' chuk syutej sb'a. Uujnhej ol vak' in wach'k'olal t'a yib'anh masanil eb' anima t'a yol yib'anhk’inal tik, xchi Jehová chi'."
        },
        {
            "number": "4",
            "text": "Yuj chi' ix el vinhaj Abram t'a yol yic Harán chi', icha ajnac yalancan Jehová t'a vinh. 75 ab'il sq'uinal vinh ayic ix el vinh t'a yol yic Harán chi'. Ix yik'ancot ix yetb'eyum vinh yet'oc, aton ix Sarai. Ix yik'paxcot vinhaj Lot vinh, aton vinh yunin vinh yuk'tac vinh chamnac. Ix yik'paxcot eb' schecab' vinh yet' jantac tas ix aj t'a vinh ayic ix ek' vinh t'a Harán chi'. Icha chi' ix aj sja vinh t'a yol yic Canaán."
        },
        {
            "number": "5",
            "text": "Ix cotnhej vinh t'a yol yic Canaán chi' masanto ix javi vinh t'a Siquem b'aj ay jun te' ji t'a yol yic More. Ha jun te' chi' chajul yuj eb' cananeo cajan ta'."
        },
        {
            "number": "6",
            "text": "Ata' ix sch'ox sb'a Jehová t'a vinhaj Abram chi', ix yalan t'a vinh icha tik: Masanil jun lu'um tik ol vak' t'a eb' inhtilal, xchi t'a vinh. Yuj chi' ix sb'o jun altar vinhaj Abram chi' t'a yichanh Jehová, yujto ata' ix sch'ox sb'ha t'a vinh."
        },
        {
            "number": "7",
            "text": "Ixlajwi chi', ix b'at vinh t'a tzalquixtac t'a snanhal chonhab' Betel yet' chonhab' Hai. Ata' ix sb'oq'ue smantiado vinh. Ha chonhab' Betel chi', ha t'a stojolal b'aj tz'em k'u ay. Ata' ix sb'o junxo altar vinh yic syal sb'a vinh t'a Jehová."
        },
        {
            "number": "8",
            "text": "Ixlajwi chi' k'ojank'olal ix cotxi vinh masanto ix javi vinh t'a yol yic Neguev."
        },
        {
            "number": "9",
            "text": "Ha t'a jun pekti’ chi', ix ja jun niwan vejel t'a jun lugar b'aj ayek' vinhaj Abram chi'. Yuj chi' ix b'at cajan vinh jun pekti’ t'a Egipto."
        },
        {
            "number": "10",
            "text": "Ayic van sk'och vinh t'a Egipto chi', ix yalan vinh t'a ix yetb'eyum chi' aton ix Sarai: Ha ticnaic ay jun tas tzin na'a: Ha ach tik te wach' ilji."
        },
        {
            "number": "11",
            "text": "Yuj chi' ayic ol ach yilan eb' vinh aj Egipto tik, ol am yal eb' vinh icha tik: Ha ix tik yetb'eyum ton val vinh tik ix, yuj chi' co mileccham vinh yic skan ix qued'oc, xcham eb' vinh."
        },
        {
            "number": "12",
            "text": "Yuj chi' sval t'ayach to vanab' ach alani, yic wach' xajan ol in aj yuj eb' vinh, manh ol in smilcham eb' vinh uuj, xchi vinh t'a ix."
        },
        {
            "number": "13",
            "text": "Ayic ix k'och vinh t'a Egipto chi', ix yilanoch eb' vinh cajan ta' to a ix Sarai chi' te wach' yilji ix."
        },
        {
            "number": "14",
            "text": "Ix yilanpax eb' ay yopisio yet' vinh rey to te wach' yilji ix, ix b'at yalan eb' vinh t'a vinh rey chi'. Yuj chi' ix yik'anb'at ix eb' vinh t'a spat vinh rey chi'."
        },
        {
            "number": "15",
            "text": "Yuj ix Sarai chi', te xajan ix aj vinhaj Abram yuj vinh rey chi'. Tzijtum nok' calnel, nok' vacax, nok' mam b'uru yet' nok' snun yet' nok' camello ix siaj t'a vinh yuj vinh rey chi'. Ay pax eb' vinh vinac yet' eb' ix ix, ix ak'ji schecab'oc vinh."
        },
        {
            "number": "16",
            "text": "Palta yujnhej ix, tzijtum yaelal ix javi t'a yib'anh vinh rey yet' eb' cajan yet' vinh t'a spat yuj Jehová."
        },
        {
            "number": "17",
            "text": "Yuj chi' ix schec vinh rey chi' avtajcot vinhaj Abram chi', ix yalan vinh icha tik: ¿Tas yuj icha tik tzin utej? ¿Tas yuj maj al t'ayin tato etb'eyum ix tik?"
        },
        {
            "number": "18",
            "text": "Ina ix ala' to anab' ix, yuj chi' ix in na to tz'och ix vetb'eyumoc. Ha ticnaic jun, ik'b'at ix, ixiquec, xchi vinh."
        },
        {
            "number": "19",
            "text": "Ixlajwi chi' ix yalan vinh rey chi' t'a eb' schecab' to tz'ik'jiel vinhaj Abram t'a yol smacb'en Egipto chi' yet' ix yetb'eyum yet' masanil tas ay t'a vinh."
        }
    ]
}