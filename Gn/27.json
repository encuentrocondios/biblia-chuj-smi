{
    "chapter": "27",
    "verses": [
        {
            "number": "1",
            "text": "Ix ek'nhej tiempo, ix ichamvinacax vinhaj Isaac chi', maxtzac ujilaj yilan vinh. Ay jun k'ual ix yavtejcot vinhaj Esaú vinh, aton vinh sb'ab'el yuninal vinh, ix yalan vinh t'a vinh: --Ach vuninal, xchi vinh. --¿Tas xchi mamin? xchi vinhaj Esaú chi'."
        },
        {
            "number": "2",
            "text": "--Tik val tzila' te icham vinac inxo. Manh vojtacoc, q'uinaloc sja lemnaj in chamel k'ik'an chab'ej."
        },
        {
            "number": "3",
            "text": "Yuj chi' tzin nib'ej tzach b'at a say junok nok' t'a caltac te' yic tzik'cot in chi'a. Ik'b'at a jul-lab' yic tza jul junok vico'."
        },
        {
            "number": "4",
            "text": "Tza b'oan junok in vael te wach', icha val in gana. Ayic toxo ix b'oi, tzik'ancot t'ayin. Yacb'an tzin wa'i, ol valancan wach' lolonel t'a ib'anh yacb'an manto in chamoc, xchi vinh."
        },
        {
            "number": "5",
            "text": "Axo ix Rebeca, ix yab' ix tas ix yal vinh t'a vinhaj Esaú chi', yuj chi' ayic toxo ix b'at vinhaj Esaú chi' t'a caltac te' say schib'ej smam chi',"
        },
        {
            "number": "6",
            "text": "ix yalan ix t'a vinhaj Jacob, vinh schab'il yune' ix: --Ha ticnaic ach vune', ix vab' val yalan vinh a mam t'a vinh uk'tac aj Esaú icha tik:"
        },
        {
            "number": "7",
            "text": "Ixic say junok k'ultaquil nok' in chi'a, tza b'oan junok in vael, te wach' tzutej. Yacb'an tzin wa'i ol vak'ancan yaxilal t'ayach, ol valancan wach' lolonel t'a ib'anh t'a yichanh Jehová yacb'an manto in chamoc, xchi vinh a mam chi' t'a vinh."
        },
        {
            "number": "8",
            "text": "Yuj chi' ach vune', k'anab'ajej val tas ol val tik."
        },
        {
            "number": "9",
            "text": "Ixic b'aj ay nok' calnel, tzik'ancot chavanhoc nok' yunetac chiva te wach', ol in b'oan junok svael vinh a mam chi', te wach' ol vutej icha val tas snib'ej vinh."
        },
        {
            "number": "10",
            "text": "Ha achxo ol ik'b'at t'a vinh. Ayic van sva vinh, ol yalancan wach' lolonel vinh t'a ib'anh yacb'an manto cham vinh, xchi ix."
        },
        {
            "number": "11",
            "text": "Ix yalan vinhaj Jacob t'a ix snun chi': --Ha vinh vuk'tac chi', ay xil snivanil vinh, palta a in tik malaj in xiil."
        },
        {
            "number": "12",
            "text": "Q'uinaloc ol in smaslej vinh in mam chi', ol nachajel yuj vinh, ol snaan vinh to tonhej svixtej vinh, haxo catab' ol cotcan t'a vib'anh, manhxooc yaxilal ol vik'cani, xchi vinh."
        },
        {
            "number": "13",
            "text": "Ix tak'vi ix snun vinh chi' icha tik: --Maay ach vune', tato ay catab' syalcan vinh, aocab' t'a vib'anh scotcani. Ha ticnaic, anhej to tza k'anab'ajej tas svala'. Ixic, ik'cot chavanhoc nok' yunetac chiva chi', xchi ix."
        },
        {
            "number": "14",
            "text": "Ix b'at vinhaj Jacob chi' yik'cot nok' yunetac chiva chi', ix yak'an nok' vinh t'a ix snun chi'. Wach' ix aj jun vael chi' yuj ix, icha val snib'ej vinhaj Isaac chi'."
        },
        {
            "number": "15",
            "text": "Ixlajwi chi', ix yik'anelta spichul vinhaj Esaú chi' ix, vinh sb'ab'el yune' ix, juntzanh pichul te wach', sik'b'ilb'at b'aj ay smantiado, ix yak'anoch ix t'a vinhaj Jacob vinh schab'il unin chi'."
        },
        {
            "number": "16",
            "text": "Axo t'a stz'umal nok' chiva chi' ix spich sk'ab' vinh ix yet' sjaj vinh b'aj malaj xiil."
        },
        {
            "number": "17",
            "text": "Ix yak'an ixim pan ix yet' vael ix sb'o chi', ix yik'anb'at vinh."
        },
        {
            "number": "18",
            "text": "Axo ix ochb'at vinh b'aj ayek' vinh smam chi', ix yalan vinh icha tik: --Mamin, xchi vinh. --Oy, ¿mach ach ach vuninal? xchi vinhaj Isaac chi'."
        },
        {
            "number": "19",
            "text": "--Ha in Esaú in, a b'ab'el unin in. Toxo ix in b'o a vael icha ix al t'ayin. Q'ueanh k'ojan, wa''anh. Ab'lej val jab'oc nok' k'ultaquil nok' ix b'at in jul tik, tzalancan wach' lolonel t'a vib'anh, xchi vinh."
        },
        {
            "number": "20",
            "text": "Ix sk'anb'an vinhaj Isaac chi' t'a vinh icha tik: --¿Tas val ix utej yamchaj nok' t'a elanhchamel, ach vuninal? xchi vinh. --Ha Jehová co Diosal ix och ved'oc, yuj chi' t'a elanhchamel ix ilchaj nok' vuuj, xchi vinh."
        },
        {
            "number": "21",
            "text": "Ix yalanpax vinhaj Isaac chi' t'a vinh icha tik: --Nitzcot a b'ha t'a in tz'ey, ol ach in maslej, ta yel a ach ach vuninal Esaú, xchi vinh."
        },
        {
            "number": "22",
            "text": "Ix snitzanoch sb'a vinh t'a stz'ey vinh smam chi', ix och ijan vinh smaslan vinh tato ay xiil vinh. Ixlajwi chi', ix yalan vinh smam vinh chi' icha tik: Icha val yoch sjaj vinhaj Jacob svab'i, anhej jun to ay xil a k'ab' svab'i icha val yic vinhaj Esaú, xchi vinh."
        },
        {
            "number": "23",
            "text": "Maj nachajel-laj yuj vinh smam vinh chi', yujto ay xiil sk'ab' vinh icha val yic vinhaj Esaú chi', yuj chi' ix yalancan wach' lolonel vinh t'a yib'anh vinh."
        },
        {
            "number": "24",
            "text": "Ix sk'anb'anxi vinhaj Isaac chi' icha tik: --¿Yel am val a ach, ach vuninal Esaú? xchi vinh. --I', a in ton Esaú in, xchi vinhaj Jacob chi'."
        },
        {
            "number": "25",
            "text": "--Ach vuninal, ik'cot in vael chi' an, yacb'an tzin chi nok' k'ultaquil nok' xid' ik'cot chi', ol valancan wach' lolonel t'a ib'anh, xchi vinh. Ix yak'an vinhaj Jacob svael vinh smam chi', ix yik'anpaxcot vino vinh, ix yuk'an vinh smam vinh chi'."
        },
        {
            "number": "26",
            "text": "Ix yalan vinhaj Isaac chi' icha tik: --Nitzcot a b'ha t'a in tz'ey ach vuninal, tza tz'ub'anelta in ti', xchi vinh."
        },
        {
            "number": "27",
            "text": "Ix snitzanb'at sb'a vinhaj Jacob chi', ix tz'ub'anelta sti' vinh smam vinh chi'. Ix suk'lan spichul vinh vinhaj Isaac chi', ix yalan wach' lolonel chi' vinh t'a yib'anh vinh icha tik: Icha sjab' anh ank'ultak ay t'a caltac te' tz'ak'ji syaxil yuj Jehová, icha val chi' sjab' vinh vuninal."
        },
        {
            "number": "28",
            "text": "Ak'jocab' nhab' t'a yib'anh lum a lu'um yuj Dios yic te wach' ol aj sat avb'en. Manhxo jantacoc ixim trigo yet' vino ol ik'a'."
        },
        {
            "number": "29",
            "text": "Tzijtum anima ol ach ak'an servil. Masanil nación ol yaq'uem sb'a t'ayach. Yajal ol ach aj t'a yib'anh eb' yinhtilal vinh uk'tac. Ol yaq'uem sb'a eb' t'ayach. Ol kan scatab' Dios t'a yib'anh eb' chuk syutej sb'a t'ayach, palta ol yak' swach'k'olal t'a yib'anh eb' wach' syutej sb'a t'ayach, xchi vinh."
        },
        {
            "number": "30",
            "text": "Axo yic ix lajvi yalancan masanil wach' lolonel chi' vinh t'a yib'anh vinhaj Jacob chi', ato val yelta vinh chi' b'aj ayek' vinh smam chi', ix jax vinhaj Esaú chi' juloj nok' chi'."
        },
        {
            "number": "31",
            "text": "Ix sb'oan jun vael vinh te wach'. Ixlajwi chi' ix yik'anpaxb'at vinh t'a vinh smam chi', ix yalan vinh icha tik: --Q'ueanh vaan mamin, tik in javi. Chi' nok' k'ultaquil nok' ix b'at vik'cot tik, tzalancan wach' lolonel chi' t'a vib'anh, xchi vinh t'a vinh smam chi'."
        },
        {
            "number": "32",
            "text": "Axo ix sk'anb'an vinhaj Isaac chi' icha tik: --¿Mach ach? xchi vinh. --Ha in ton Esaú in, a b'ab'el unin in, xchi vinh."
        },
        {
            "number": "33",
            "text": "Ix te sat sk'ol vinhaj Isaac chi', ix och ijan vinh slucloni, ix yalan vinh icha tik: --¿Mach pax jun vinh ix b'at ik'ancot nok' t'a sb'ab'elal jun, ix yik'ancot jun vael chi' t'ayin? Toxo ix in wa'i, ayic manto ach ja ach tik, yuj chi' toxo ix valcan in wach' lolonel t'a yib'anh vinh chi'. Toxonton a vinh ol chaan in wach'k'olal chi', xchi vinh."
        },
        {
            "number": "34",
            "text": "Ayic ix yab'an vinhaj Esaú tas ix yal vinh smam chi', ix el veq'uek'oc yav vinh yoq'ui, ix yalan vinh icha tik: --Alpax wach' lolonel t'a vib'anh mamin, xchi vinh."
        },
        {
            "number": "35",
            "text": "Ix yalan vinhaj Isaac chi' icha tik: --Ha vinh uk'tac ix ul in ixtanoc, toxo ix yik'b'at masanil wach' lolonel vinh ictaxon yaji, xchi vinh. Axo ix tak'vi vinhaj Esaú chi':"
        },
        {
            "number": "36",
            "text": "Te wach' val ochnaccan Jacob t'a vinh. Schaelalxo in yixtan vinh tik. D'a sb'ab'elal ix yiq'uek' in derecho vinh t'a yic in b'ab'el uninal, haxo pax ticnaic syik'anpaxek' yaxilal vinh to victaxon yaj uuj. Mamin, ¿manhxom val junocxo yaxil ix a k'ub'ejcan t'ayin? xchi vinh."
        },
        {
            "number": "37",
            "text": "Ix yalan vinhaj Isaac chi' t'a vinh: --Ina ix vak' yopisio vinhaj Jacob t'a ib'anh, masanil eb' inhtilal ol ochcan schecab'oc vinh. Anheja' toxo ix valcani to te wach' ol yak' ixim strigo vinh yet' svino. Manhxalaj tas wach' ach vutan ach vuninal, xchi vinh."
        },
        {
            "number": "38",
            "text": "Ix tevinhejoch vinhaj Esaú chi' icha tik: --Mamin, ¿manhxom val junok wach' lolonel syal alancan t'a vib'anh jun? Alcan junocxo a wach' lolonel t'ayin, xchi vinh. Ix elxi veq'uek'oc yav vinh yoq'ui."
        },
        {
            "number": "39",
            "text": "Yuj chi' ix yalan vinhaj Isaac chi' t'a vinh icha tik: Te najat tzach elcan t'a sat lum lum yax sat yet' b'aj syak' nhab'."
        },
        {
            "number": "40",
            "text": "Anhej q'uen espada ol ak'och yipoc a k'ool, checab' ol ach ajkan t'a vinh uk'tac chi'. Axo yic ayxo ip jun, ol a col a b'ha t'a vinh, xchi vinh."
        },
        {
            "number": "41",
            "text": "Atax ta' ix chichoncanoch sk'ool vinhaj Esaú t'a vinhaj Jacob chi' yuj tas ix alchajcan t'a yib'anh vinh yuj smam chi'. Yuj chi' ix snaan vinhaj Esaú chi' icha tik: Toxo ol cham vinh in mam tik, ol lajvoc chi' ol in milancham jun vuk'tac chi', xchi vinh."
        },
        {
            "number": "42",
            "text": "Axo yic ix yab'an ix Rebeca tas van yalan vinhaj Esaú chi', ix yavtancot vinhaj Jacob chi' ix, ix yalan ix t'a vinh icha tik: --Ach vune', a vinhaj Esaú vinh uk'tac, sgana vinh ol ach smilchamoc yic syaq'uek' spac vinh t'ayach."
        },
        {
            "number": "43",
            "text": "Yuj val chi', ab' val tas svala': Elanh t'a tik, tzach b'atcan t'a Harán, tzach aj yet' vinhaj Labán vinh in nulej."
        },
        {
            "number": "44",
            "text": "Tzach cannhej yet' vinh junok tiempoal masanto tzek' yoval sk'ool vinh uk'tac tik."
        },
        {
            "number": "45",
            "text": "Axo yic ol sat t'a sk'ol vinh, ol valanb'at ab'i, ichato chi' ol ach paxta. Max yal in k'ool to junnhej k'ual tzex cham e chavanhil, xchi ix."
        },
        {
            "number": "46",
            "text": "Ixlajwi chi', ix yalan ix Rebeca t'a vinhaj Isaac icha tik: --Tzin te cus yuj eb' ix hitita, eb' ix yetb'eyum vinhaj Esaú tik. Yuj chi' tato syik'laj sb'a vinhaj Jacob tik yet' junok eb' ix hitita cajan t'a Canaán tik, wach' ama tato tzin chami, xchi ix."
        }
    ]
}