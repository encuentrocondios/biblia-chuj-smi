{
    "chapter": "31",
    "verses": [
        {
            "number": "1",
            "text": "Ayic ix yab'an winhaj Jacob to a eb' winh yuninal winhaj Labán, vanxo yalanq'ue eb' winh icha tik: B'eyumxo winhaj Jacob tik yuj jantac tas ix yiq'uek' t'a winh co mam, xchi eb' winh."
        },
        {
            "number": "2",
            "text": "Ix nachajel yuj winhaj Jacob chi' to manhxo wach'oc snaan winhaj Labán chi' t'a spatic icha t'a yalanhtaxo."
        },
        {
            "number": "3",
            "text": "Axo Jehová ix alan t'a winh icha tik: Meltzajanh t'a slum a mam icham b'aj ayek' eb' a k'ab' oc, ol in b'atnhej ed'oc, xchi t'a winh."
        },
        {
            "number": "4",
            "text": "Ixlajwi chi' ix yak'anb'at sti' winh t'a eb' ix yetb'eyum, aton ix Raquel yet' ix Lea, yic wach' scot eb' ix, sja eb' ix b'aj stanhvi calnel winh."
        },
        {
            "number": "5",
            "text": "Ayic ix ja eb' ix, ix yalan winh t'a eb' ix: --Ex vetb'eyum, a ticnaic toxo ix wila'' to a winh e mam, chucxolaj in yilan winh, manh ichoc t'a yalanhtaxo, palta a sDiosal winh in mam, aynhej val och ved'oc."
        },
        {
            "number": "6",
            "text": "Ha ex tik eyojtac val to ix in munlaj t'a winh e mam t'a swach'ilal t'a smasanil in k'ool."
        },
        {
            "number": "7",
            "text": "Axo winh icha val to tzin yixtej winh, lajunhelxo ix sq'uex in tojol winh, palta ha Dios jun, max in xcha ixtajoc."
        },
        {
            "number": "8",
            "text": "Ayic ix yalan winh e mam chi': Ol ach in tup t'a nok' calnel, nok' tz'ib'iltac, xchi winh, haxo yic ix alji yune' nok', nab'a tz'ib'iltac yune' nok' ix alji. Ayic ix yilan winh to icha chi', ix yalanxi winh: Ha nok' jasquiltac stz'ib'ul ol vak' a tojoloc, xchi winh, haxo ix alji yune' nok', nab'a jasquiltac stz'ib'ul nok' yune' tz'alji."
        },
        {
            "number": "9",
            "text": "Icha chi' ix aj yik'jiek' nok' smolb'etzal nok' winh e mam chi' yuj Dios, ix yak'an t'ayin."
        },
        {
            "number": "10",
            "text": "Ha junel ay jun in vayich, a ix vilani to van stajni nok'. Ix vilani to a nok' mam chiva ix tajni yet' nok' nunab'il chi', nab'a tz'ib'iltac nok', ay pax nok' jasquiltac stz'ib'ul."
        },
        {
            "number": "11",
            "text": "Axo t'a jun in vayich chi', ix in yavtej Jun yángel Dios, ix in tak'vi t'ay: Oy, ina vajek' tik, xin chi t'ay."
        },
        {
            "number": "12",
            "text": "Ix yalan t'ayin icha tik: Scham val ilani to a nok' smam stajni yet' nok' snun, tz'ib'iltac nok', jasquiltac pax stz'ib'ul nok', yujto ix vil masanil tas ix ach utaj yuj winhaj Labán."
        },
        {
            "number": "13",
            "text": "Ha in Dios in tik, ix in ch'ox in b'a t'ayach t'a Betel, b'aj ix a seccanq'ue aceite t'a yib'anh q'uen q'ueen ix ak'canq'ue linhan, aton b'aj ix ak'kan a ti' t'ayin. Ha ticnaic, actejcan jun lugar tik, tzach pax t'a a lu'um b'aj aljinac ach, xchi Dios t'ayin, xchi winhaj Jacob chi' t'a eb' ix yetb'eyum chi'."
        },
        {
            "number": "14",
            "text": "Ix tak'vi ix Raquel yet' ix Lea chi' t'a winh icha tik: --Ha onh tik, manhxo jab'oc tas ol quik' t'a winh co mam."
        },
        {
            "number": "15",
            "text": "Yujto icha comon anima caj t'a winh. Ina ix onh schonhel winh, ix slajanel co tojol chi' winh, aton ix ak' t'a winh yic ix quik'lan co b'a ed'oc."
        },
        {
            "number": "16",
            "text": "D'a val yel masanil b'eyumal ix yiq'uek' Dios t'a winh co mam chi', quicxo yet' eb' cune'. Yuj chi' jun, masanil tas toxo ix yal Dios t'ayach, yik'ocab'i, xchi eb' ix."
        },
        {
            "number": "17",
            "text": "Ix yak'an lista sb'a winhaj Jacob yic spaxta winh t'a Canaán b'aj ayek' cajan winh smam winh, aton winhaj Isaac. Ix yak'anq'ue eb' yuninal winh yet' eb' ix yetb'eyum winh t'a yib'anh nok' camello. Ix yik'ancot masanil tastac winh, ix b'at winh yet' masanil nok' nok' ix yik' t'a spatic smunlajel t'a Padán-aram chi'."
        },
        {
            "number": "18",
            "text": "Yacb'an ayb'at winhaj Labán chi' t'a junxo lugar joxoj calnel, haxo ix Raquel ix elk'ancot sdiosal winh ayoch t'a yol spat."
        },
        {
            "number": "19",
            "text": "Anheja' t'a jun pekti’ chi' ix el winhaj Jacob t'a elk'altac, majxo yalcan quilcob'a winh t'a winhaj Labán arameo chi'."
        },
        {
            "number": "20",
            "text": "Icha chi' ix aj yik'ancot masanil tastac winh. D'a elanhchamel ix ek'ta winh b'aj ay ha' niwan Éufrates, ix cotnhej winh t'a yichanh masanto ix javi winh t'a juntzanh tzalquixtac t'a yol yic Galaad."
        },
        {
            "number": "21",
            "text": "Schab'jialxo scot winhaj Jacob chi', ix yab'an winhaj Labán to ix cot winh."
        },
        {
            "number": "22",
            "text": "Axo winhaj Labán chi' ix ik'ancot eb' sk'ab' yoc yet'oc, ix cot eb' syam winh. Yicxo svak'jial chi' ix javi eb' t'a spatic winh t'a juntzanh tzalquixtac t'a yol yic Galaad."
        },
        {
            "number": "23",
            "text": "Ha t'a jun ak'val chi', ix sch'ox sb'ha Dios t'a winhaj Labán chi' t'a svayich. Ix yalan Dios t'a winh icha tik: Scham val a naani tas ol al t'a winhaj Jacob chi'. Manh comonoc ol ach lolonoc, xchi t'a winh."
        },
        {
            "number": "24",
            "text": "Axo t'a junxo k'u, ix yamchaj winhaj Jacob yuj winhaj Labán chi' t'a tzalquixtac t'a yol yic Galaad, t'a scampamento winh. Ata' ix sb'opax scampamento winhaj Labán chi' yet' eb' winh yet'nac chi'."
        },
        {
            "number": "25",
            "text": "Ix och ijan winhaj Labán chi' yalanoch t'a sat winhaj Jacob chi' icha tik: --¿Tas ix a k'ulej? ¿Tas yuj ix in ak'kan musansatil? Elelalxonhej ix utej ik'ancot eb' ix visil, ichato t'a skal oval ix yamchaj eb' ix uuj."
        },
        {
            "number": "26",
            "text": "Majxo alcan jab'oc t'ayin. Manhxo jab'oc ix vab'i, tato maay, ix am ex in taq'uejcot t'a tzalajk'olal, ix am och son yet' yunetac tanhb'il yet' arpa ayic ex coti."
        },
        {
            "number": "27",
            "text": "Maj in tz'ub'canelta sti' eb' ix visil yet' eb' winh vi in chiquin. Ichato malaj jab'oc a pensar, yuj chi' icha chi' ix utej a b'a."
        },
        {
            "number": "28",
            "text": "Ha in tik syal vak'an chukal t'ayex, tato syal in k'ool, palta a q'uiq'ui t'ak'val ix sch'ox sb'a sDiosal winh a mam t'ayin, ix yalani: Scham val a naani tas ol al t'a winhaj Jacob chi'. Manh comonoc tzach loloni, xchi t'ayin."
        },
        {
            "number": "29",
            "text": "Tato tza te naejb'at b'aj ay winh a mam, yuj chi' icha chi' ix a k'ulej, palta ¿tas yuj ix elq'uejcot juntzanh in diosal? xchi winhaj Labán chi'."
        },
        {
            "number": "30",
            "text": "Ix tak'vi winhaj Jacob chi' icha tik: --Ix in el t'ayach t'a elk'altac yujto ix in xivi. Ha ix aj in naani, talaj tzak' pural ik'ancanek' eb' ix isil tik t'ayin."
        },
        {
            "number": "31",
            "text": "Tato a junok eb' ayek' t'a tik b'aj ayek' a diosal chi', syalnhej schami. Ha eb' ayek' qued'oc tik syal yak'an testigoal eb'. Say ila', tato ay jab'oc a tastac ix vik'coti, syal ik'anpaxoc, xchi winhaj Jacob chi'. Palta manh yojtacoc winhaj Jacob chi' tato a ix Raquel ix elk'ancot sdiosal winh smam chi'."
        },
        {
            "number": "32",
            "text": "Ix ochb'at winhaj Labán t'a yol smantiado winhaj Jacob chi', ix ochpax winh t'a smantiado ix Lea yet' t'a yic eb' ix chavanh criada, palta malaj tas ix ilchaj yuj winh. Ixlajwi yelta winh t'a yol smantiado ix Lea chi', ix ochxi winh t'a yic ix Raquel."
        },
        {
            "number": "33",
            "text": "Axo ix ix k'ub'an el juntzanh yechel chi' t'a yalanh stz'um nok' camello, ix emcan k'ojan ix t'a yib'anh. Ix ek'chaj winhaj Labán say t'a masanil mantiado, palta maj ilchajlaj sdiosal winh chi' yuj."
        },
        {
            "number": "34",
            "text": "Ix yalan ix Raquel t'a winh icha tik: --Mamin, mocab' cot oval t'ayin, yujto max yal-laj in q'ue van t'a ichanh, yujto a ticnaic ya'ay in yuj sb'isul uj, xchi ix, tonhej ix tz'ac yal ix. Axo winhaj Labán jun, ix ek'chaj winh say sdiosal chi', palta maj ilchajlaj."
        },
        {
            "number": "35",
            "text": "Yuj chi' ix cot yoval winhaj Jacob, ix yalan winh: --¿Tas val in mul ix och t'ayach? ¿B'ajtil ay in mul chi' yuj chi' tzak' val och t'a a k'ool in a sayaneq'ui?"
        },
        {
            "number": "36",
            "text": "Masanil in k'ael tza say ila', ¿tas junok ic ix ilchaj uj ticnaic? Ch'ox t'a yichanh eb' winh ed'nac tik yet' t'a yichanh pax eb' winh ved'nac tik, yic wach' a eb' winh syal yalani mach onh yel scala'."
        },
        {
            "number": "37",
            "text": "Ha t'a 20 ab'il ix in munlaj ed'oc, malaj val junok nok' a calnel, malaj val junok nok' smam a chiva ix in chib'ati, malaj val nok' snun tonhej ix ek' sti'."
        },
        {
            "number": "38",
            "text": "Malaj b'aj ix vik'cot jilipoc nok' a calnel ix chiji yuj nok' oques t'ayach, yujto a nok' satb'ati tzin tupoch nok' t'ayach. Wach'chom k'ualil ma t'ak'walil ix b'at nok' yuj elk'um, ina to ix a k'an stojol nok' t'ayin."
        },
        {
            "number": "39",
            "text": "Ha t'a k'ualil, tzin te tz'a yuj k'ak', haxo t'ak'walil, tzin potzel yuj siic, max ochlaj in vayanh tzek' ak'val."
        },
        {
            "number": "40",
            "text": "20 ab'il ix in ek' ed'oc, palta ix vak'nhej techajoc. 14 ab'il ix in caj eb' ix isil tik, haxo vaquexo ab'il jun, ix in munlaj yuj nok' a molb'etz, aton nok' ix ak' in tojoloc. Cotac skal ix in a q'uexanh tiej yuj in tojol."
        },
        {
            "number": "41",
            "text": "Ta val manh ayoc och Dios ved'oc, aton sDiosal winh in mam icham aj Abraham, aton Dios b'aj slesalvipax winh in mam aj Isaac, val yel, malaj am jab'oc tas t'a yol in k'ab' tzin paxta. Palta ha Dios ix ilan in yaelal yet' tas ix aj yelk'och in munlajel, yuj chi' aton ix ach cachanoch vaan q'uiq'ui t'ak'val chi'."
        },
        {
            "number": "42",
            "text": "Ix yalan winhaj Labán t'a winhaj Jacob chi' icha tik: --Visil eb' ix tik, vi in chiquin pax eb' tik yet' nok' calnel tik, wik nok' smasanil. Masanil tas ayek' tik, vico'. Palta jun, ¿tasto val svutej eb' ix visil yet' yune' eb' ix?"
        },
        {
            "number": "43",
            "text": "Yuj chi', cotanh co b'o junok co trato ticnaic yic ch'oxnab'il tz'ajkan t'a co cal co chavanhil, xchi winhaj Labán chi'."
        },
        {
            "number": "44",
            "text": "Ix yik'ancot jun q'uen q'ueen winhaj Jacob chi', ix yak'anq'ue linhan q'uen winh yic ch'oxnab'il tz'aj q'ueen."
        },
        {
            "number": "45",
            "text": "Ix yalan winh t'a masanil eb' schecab' icha tik: --Molb'ejec q'uen q'ueen, xchi winh. Masanil eb' ix molb'an q'ueen. Jun val juyanh ix yutej q'uen eb', ix wa eb' t'a stz'ey q'ueen."
        },
        {
            "number": "46",
            "text": "Ix yak'anoch winhaj Labán chi' sb'iej jun juyanh q'uen chi' t'a sti' eb' syala': Jegar Sahaduta Axo pax winhaj Jacob chi' jun, Galaad ix yak' winh scuch jun q'uen chi' t'a sti'."
        },
        {
            "number": "47",
            "text": "Ixlajwi chi' ix yalan winhaj Labán chi' icha tik: --Ha ticnaic, a jun juyanh q'ueen tik testigo tz'ajkan cuj co chavanhil, xchi winh. Yuj chi' Galaad sb'i jun lugar chi'."
        },
        {
            "number": "48",
            "text": "Mizpa ix sb'iejpaxi yujto ix yal winhaj Labán chi' icha tik: --Ha Jehová tzonh ilan co chavanhil yic manhxo ol yal quil-lan co b'a junjun onh."
        },
        {
            "number": "49",
            "text": "Tato ol ixtej eb' ix visil tik, mato ol a say juntzanhocxo eb' ix ol och etb'eyumoc, wach'chom malaj mach tz'ak'an testigoal, palta ha Dios testigo, xchi winh."
        },
        {
            "number": "50",
            "text": "Ix yalanpax winh t'a winhaj Jacob chi': --Ina q'uen b'ul q'uen tik yet' q'uen ix k'ekan linhan, aton val q'uen ix vak'kan t'a co cal co nanhal co chavanhil."
        },
        {
            "number": "51",
            "text": "Ha val q'uen tik tz'ak'an testigoal t'ayonh to manhxo ol yal co k'axpitan jun mojon tik yic scak'an chukal t'ayonh junjun onh."
        },
        {
            "number": "52",
            "text": "Aocab' sDiosal winhaj Abraham a mam icham yet' pax sdiosal winhaj Nacor in mam icham, aocab' tzonh ilan co chavanhil, xchi winhaj Labán chi'. Ixlajwi chi' ix yak'an sti' winhaj Jacob chi' t'a sb'i Dios, aton Dios b'aj syaq'uem sb'a winhaj Isaac, winh smam winh."
        },
        {
            "number": "53",
            "text": "Ix yak'an juntzanh silab' winh d'ha Dios t'a schon jun tzalan chi', ix yavtancot eb' ajun yet'oc chi' vael. Masanil eb' ix wa'i, ha t'a chon tzalan chi' ix ek' ak'val yuj eb'."
        },
        {
            "number": "54",
            "text": "Axo yic ix sakb'i t'a junxo k'u, ix q'ue vaan winhaj Labán chi', ix tz'ub'ancan sti' eb' yixchiquin winh yet' eb' ix yisil winh, ix yalancan wach' lolonel winh t'a yib'anh eb', ix meltzaj winh t'a spat yet' eb' ajun yet'oc."
        }
    ]
}