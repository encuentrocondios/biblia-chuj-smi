{
    "chapter": "43",
    "verses": [
        {
            "number": "1",
            "text": "Te ov yak'an wejel t'a yol schonhab' heb' winh."
        },
        {
            "number": "2",
            "text": "Ix lajwiel ixim trigo xid' yik' heb' winh chi' swaan winhaj Jacob yet' yuninal, ix yalanxi winh t'a heb' winh icha tik: --Ixiquecxi t'a Egipto, b'at manec jab'okxo tas sco wa''a, xchi winh."
        },
        {
            "number": "3",
            "text": "Ix yalan winhaj Judá icha tik: --Te jichan ix yutej winh schonhan ixim trigo chi' yalani: Tato max eyik'cot winh eyuk'tac tzak'an unin chi', manhxo ol eyil in sat t'a tik, xchi winh."
        },
        {
            "number": "4",
            "text": "Yuj wal chi', tato sb'at winh cuk'tac tik qued'oc, tzonh b'at manoj trigo chi'."
        },
        {
            "number": "5",
            "text": "Tato max a chab'at winh qued' jun, manhxo ol onh b'atlaj, icha ix aj yalan winh chonhum trigo chi': Tato max eyik'cot winh eyuk'tac tzak'an unin chi', manhxo ex jawoclaj t'a wichanh, xchi winh."
        },
        {
            "number": "6",
            "text": "Ix yalan winhaj Israel chi' icha tik: --¿Tas yuj ix eyal t'a jun winh chi' to ay junokxo eyuk'tac? Tzin eyak' wal och t'a ilk'olal, xchi winh."
        },
        {
            "number": "7",
            "text": "Ix tak'wi heb' winh icha tik: --Ix sk'anb'ej winh tastac caji, mach ayonh yinhtilal. Ix sk'anb'anpax winh tato aytoek' ko mam, tato aytopax cuk'tac. Yuj chi' ix kal t'a winh to aytoek' ko mam, aytopax junxo cuk'tac. ¿Tocwal cojtac tato ol yal winh to squik'b'at winh cuk'tac tik? xchi heb' winh."
        },
        {
            "number": "8",
            "text": "Ix yalanxi winhaj Judá t'a winh smam chi': --Tato max yal a k'ol tzonh cham yuj wejel ko masanil, chab'at winh cuk'tac tik qued'oc. Ha in tzin tek'b'ej in b'a in tanhwan winh, tato icha chi', tik tzonh b'at t'a elanhchamel."
        },
        {
            "number": "9",
            "text": "Ha in tzin tek'b'ej in b'a tato ay tas tz'ik'an winh, tato manhxo ol ja winh wuuj, te chuk ol in kan t'a a sat."
        },
        {
            "number": "10",
            "text": "Tato maj ek' ko tiempo t'a tik, toxo ix cak' chaeloc naic, xchi winh."
        },
        {
            "number": "11",
            "text": "Ix tak'wi winh smam heb' winh chi' icha tik: --Tato manhxa tas wach' scutej, yik'ocab' icha tzeyal chi', ixiquec. Ik'ecb'at jab'oc he silab' t'a winh. Ha juntzanh tas wach' sq'uib' t'a tik, ha' tzeyik'b'ati: Aton bálsamo, nok' yalchab', perfume, mirra, te' nueces yet' te' almendras."
        },
        {
            "number": "12",
            "text": "Ik'ecb'at he tumin yic tze manan ixim trigo chi', tzeyik'anxib'at k'een tumin ix yak' meltzaj heb' winh t'ayex t'a sti' he coxtal chi', tecan tonhej ix sat sk'ol heb' winh, yuj chi' ayem k'een."
        },
        {
            "number": "13",
            "text": "Ik'ecb'at winh eyuk'tac tik, tzex b'atxi eyil winh yajal chi'."
        },
        {
            "number": "14",
            "text": "Ha Dios Syal Yuj Smasanil, ha' ol och t'a spensar winh yic ol actajel winh eyuk'tac aj Simeón. Wach' ol aj smeltzajcot winhaj Benjamín tik eyed'oc. Ha inxo tik, tato tzin kan manh uninal, in canocab'i, ¿tasto wal ol wutej? xchi winh smam heb' winh chi'."
        },
        {
            "number": "15",
            "text": "Ixlajwi chi', ix yak'anem silab' heb' winh chi' t'a yol scoxtal yet' k'een tumin. Ix yik'anb'at winhaj Benjamín heb' winh, ix b'atxi heb' winh t'a Egipto chi'. Axo yic ix k'och heb' winh t'a yichanh winhaj José,"
        },
        {
            "number": "16",
            "text": "ix yilan winh to ajun winhaj Benjamín chi'. Ix yalan winh t'a winh yilumal spat icha tik: --Ik'b'at juntzanh heb' winh tik t'a in pat, tzak'an miljoccham junok nok' wacax, yic sb'o junok wael, to ol wa heb' winh wed'oc t'a chimk'ualil tik, xchi winhaj José chi'."
        },
        {
            "number": "17",
            "text": "Ixlajwi chi', ix ik'jib'at heb' winh yuj winh ilum pat chi', ix sk'anab'ajan winh tas ix yal winhaj José chi'."
        },
        {
            "number": "18",
            "text": "Ix te xiv chaanh heb' winh yujto ix ik'chajb'at heb' winh t'a spat winh, ix yal-lan yab' heb' winh icha tik: --Chuc tas sna winh t'a quib'anh. Tecan yuj k'een tumin ix yak' meltzaj heb' winh t'ayonh, yuj chi' tzonh ik'chajcot t'a tik. Tecan ol onh yak'och winh schecab'oc yet' nok' ko chej tik, xchi heb' winh."
        },
        {
            "number": "19",
            "text": "Yuj chi', ayic ix k'och heb' winh t'a spuertail pat chi', ix och tean heb' winh t'a winh yilumal te' chi'."
        },
        {
            "number": "20",
            "text": "Ix yalan heb' winh icha tik: --Mamin, ina a onh tik, ix onh ulek' manoj trigo junel,"
        },
        {
            "number": "21",
            "text": "haxo yic ix onh meltzaji, ix onh way t'a yol b'e. Ayic ix ko jacan ko coxtal, ix quilani tz'acan yajem k'een tumin t'a sti' ko coxtal chi', aton k'een ix ko k'ana' ayic ix ko manan ixim ko trigo. Ix quik'anxi meltzaj k'een tumin chi' tiknaik, tz'acan ol cutej cak'anxi k'een t'ayach."
        },
        {
            "number": "22",
            "text": "Manh cojtacoc mach ix ak'anem k'een t'a yol sti' ko coxtal chi'. Ch'oc ix quik'paxcot k'een stojol ixim ol ko man chi' tiknaik, xchi heb' winh."
        },
        {
            "number": "23",
            "text": "Ix yalan winh chi' icha tik: --Manh eyak' pensar yuj jun chi'. Manh ex xiwoc. Ha sDiosal he mam yet' ex paxi, a ix ak'anem k'een t'a sti' he coxtal chi'. Ha in ix in cha k'een tumin ix eyak' stojoloc ixim he trigo ix eyik' chi', xchi winh t'a heb' winh. Ixlajwi chi', ix ik'jielta winhaj Simeón t'a yol preso yuj winh yilumal chi', ix elul winh b'aj ayek' heb' yuk'tac chi'."
        },
        {
            "number": "24",
            "text": "Ix ik'chajb'at heb' winh smasanil yuj winh t'a spat winhaj José chi', ix yak'an ha ha' winh yic sb'iquel yoc heb' winh, ix ak'jipax yanh schej heb' winh."
        },
        {
            "number": "25",
            "text": "Ixlajwi chi', ix yik'ank'eta silab' heb' winh t'a yol scoxtal ol yak' t'a winhaj José ayic ol k'och winh t'a chimk'ualil chi', yujto yojtacxo heb' winh to ol wa heb' winh yet' winh."
        },
        {
            "number": "26",
            "text": "Axo ix k'och winhaj José chi', ix yak'an silab' heb' winh chi' t'a winh, ix em nhojjab' heb' winh t'a sat lum t'a yichanh winh."
        },
        {
            "number": "27",
            "text": "Ixlajwi chi' ix sk'anb'an winh t'a heb' winh tato wach'nhej sk'ol heb' winh, ix yalan winh: --¿Janik' sk'ol winh he mam, winh te ichamxo ix eyal t'ayin? ¿Pitzan tom winh? xchi winh t'a heb' winh."
        },
        {
            "number": "28",
            "text": "Ix em nhojan heb' winh, ix yalan heb' winh: --Ha winh ko mam chi', aytoek' winh, wach'to sk'ol winh, xchi heb' winh."
        },
        {
            "number": "29",
            "text": "Axo ix yilanoch winhaj Benjamín winh, aton winh junnhej snun winh yet'oc, ix yalan winh: --¿A am winh eyuk'tac tzak'an unin ix eyal tik t'ayin? xchi winh. --Aton winh, xchi heb' winh. --Yak'ocab' swach'k'olal Dios t'a ib'anh, xchi winh t'a winhaj Benjamín chi'."
        },
        {
            "number": "30",
            "text": "Ixlajwi yalan jun chi' winh, ix te sat wal sk'ol winh yilan winh yuk'tac chi'. Ix och pitz'an t'a spixan winh, ijan wal ix ok' winh. Elanhchamel ix b'at lemnaj winh t'a yol scuarto yic sb'at ok' ta'."
        },
        {
            "number": "31",
            "text": "Axo yic ix ek'b'at scusk'olal winh chi', ix sb'icanel sat winh, ix elta winh, ix yalan winh t'a heb' schecab': Ik'equelta ko wael chi' chinaic, xchi winh."
        },
        {
            "number": "32",
            "text": "Jun smexa winhaj José chi' sch'ocojil. Ch'oc junxo mexa b'aj ix och heb' winh yuk'tac winh chi', ch'oc pax junxo mexa b'aj swa heb' winh aj Egipto chi', aton heb' swataxon yet' winhaj José chi', yujto a heb' winh aj Egipto chi' ay yowalil tato junnhej swa heb' winh yet' heb' winh hebreo chi'."
        },
        {
            "number": "33",
            "text": "Ha heb' winh yuk'tac winhaj José chi', t'a stzolal ix aj yak'jiem k'ojan heb' winh yuj winh schecab' winhaj José chi', ato syala' jantac sk'inal junjun heb' winh, yujto icha chi' ix aj yalan winhaj José chi'. Vinh b'ab'el masanto winh tzak'an unin. Toxonhej ste sat sk'ol heb' winh yil-lanoch sb'a."
        },
        {
            "number": "34",
            "text": "Ha wael ay t'a smexa winhaj José chi', ha' ix ak'ji t'a heb' winh. Axo pax t'a winhaj Benjamín chi', oye'to makan ek'b'al yic winh ix ak'ji t'a yichanh yic juntzanhxo heb' winh chi'. Ichato chi' ix wa heb' winh, ix yuk'an wino heb' winh t'a tzalajk'olal."
        }
    ]
}