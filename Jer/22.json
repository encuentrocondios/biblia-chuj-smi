{
    "chapter": "22",
    "verses": [
        {
            "number": "1",
            "text": "Ix yalan Jehová d'ayin: Ixic d'a spalacio vinh sreyal Judá, tzalan juntzanh lolonel tic"
        },
        {
            "number": "2",
            "text": "d'a vinh, aton vinh yinhtilal vinhaj David. Tzalan pax d'a yichanh masanil eb' ayoch yopisio yed' vinh yed' pax d'a eb' anima ay ta' to smaclej yab' in lolonel tic eb'."
        },
        {
            "number": "3",
            "text": "A tojolal yed' vach'ilal a tze b'eyb'alej. Manh eyixtej eb' eyetanimail, manh eyixtej eb' ch'oc chonhab'il, ma eb' unin chamnac smam yed' eb' ix ix chamnac yetb'eyum. Manh e milcham eb' anima malaj smul."
        },
        {
            "number": "4",
            "text": "Tato d'a val yel ol e b'eyb'alej juntzanh sval tic, ol ochnhej eb' yinhtilal vinhaj David reyal d'a tic. Ayoch eb' d'a yol carruaje yed' d'a yib'anh chej ol ochta eb' d'a spuertail palacio tic, ajun masanil eb' ay yopisio yed' eb' yed' pax eb' anima."
        },
        {
            "number": "5",
            "text": "Palta tato manh ol e cha eyab' juntzanh ix val a in Jehová in tic jun, a jun palacio tic ol sateloc, xchi Jehová, xa chi d'a eb', xchi d'ayin."
        },
        {
            "number": "6",
            "text": "Ix yalanxi Jehová icha tic. A spalacio vinh sreyal Judá, a d'a yol in sat lajan val icha svach'il yilji lum Galaad, icha pax lum jolom vitz Líbano. Palta svak' in ti' svalani to ol meltzajcanoch icha tz'inan luumal. Manhxa mach ol cajnaj d'ay."
        },
        {
            "number": "7",
            "text": "Ol vik'cot eb' anima ay syamk'ab' yic oval d'a jun palacio tic yic satanel eb'. Ol smak'anelta te' k'ute' eb', aton te' manh jantacoc svach'il ayoch spatzab'iloc, ol snhusancantz'a te' eb'."
        },
        {
            "number": "8",
            "text": "Ol cot eb' anima d'a juntzanhxo chonhab', ol ek' eb' d'a stz'ey jun chonhab' tic, ol laj sk'anb'an eb' d'ay junjun: ¿Tas yuj icha tic ix yutej jun nivan chonhab' tic Jehová? xcham eb'."
        },
        {
            "number": "9",
            "text": "Ol tak'voc juntzanhxo eb' icha tic: Icha tic ix yutej Jehová sDiosal eb', yujto ix yactejcan strato eb' sb'onac yed'oc, axo d'a juntzanh comon dios b'aj ix och eb' ejmelal, xcham eb', xchi Jehová."
        },
        {
            "number": "10",
            "text": "Manh ex ok' yuj schamel vinhaj Josías, ok'anhec yuj vinhaj Salum yuninal vinhaj Josías chi'. Yujto ix ik'jib'at vinh d'a junelnhej, manhxa b'aq'uinh ol meltzaj vinh, manhxo ol yil-laj schonhab' vinh b'aj aljinac. A yuj vinhaj Salum chi', vinh ix och sreyaloc Judá ayic toxo ix cham vinh smam vinh chi', a Jehová tz'alan yuj vinh icha tic. Ix ik'jiel vinh d'a jun chonhab' tic, manhxo ol meltzajlaj vinh."
        },
        {
            "number": "11",
            "text": "A d'a jun chonhab' b'aj ix ik'jib'at vinh chi', ata' ol cham vinh. Manhxo ol ul yilxi schonhab' vinh tic."
        },
        {
            "number": "12",
            "text": "Ob'iltac ach, yuj val a chucal tza b'oanq'ue a palacio yed' a nivac pat. Tzak' munlaj eb' anima, palta max a tuplaj sk'u eb'."
        },
        {
            "number": "13",
            "text": "Tzalan icha tic: Ol in b'oq'ue junoc in nivan palacio, axo d'a yib'anh ol in b'oq'ue juntzanhxo levan tz'aj yool. Ol jacvoccan sventenail, axo te' k'ute' ol vak'och yichtacoc, axo yelav, chacchac ol ajoc, xa chi."
        },
        {
            "number": "14",
            "text": "¿Am a naani to yujnhejto ayachek' d'a yoltac pat nab'a k'ute' ayoch d'ay, yuj chi' rey ach to nivan elk'ochi? A vinh a mam ix yak' tzalajb'oc sk'ol vinh, yujto tojol ix yutej sb'a vinh, vach'nhej tas ix sk'ulej vinh, yuj chi' vach'nhej ix ajelk'och vinh."
        },
        {
            "number": "15",
            "text": "Ix scol eb' meb'a' vinh yed' eb' tz'ixtaj yuj eb' chuc spensar. Yuj chi' vach'nhej ix elk'och vinh. A in Jehová in svala' to a sb'eyb'al vinh chi' sch'oxani to yojtac in vinh."
        },
        {
            "number": "16",
            "text": "Palta a ach tic, anhej b'eyumal tza nib'ej d'a spatic chucal. Tza checan miljoccham eb' anima malaj smul, tzixtan eb' etchonhab', xchi Jehová."
        },
        {
            "number": "17",
            "text": "Syal Jehová yuj vinhaj Joacim yuninal vinhaj Josías sreyal Judá icha tic: Malaj eb' ol ok' yuj schamel vinh. Malaj eb' ol alan icha tic: Ay, ach vetanimail. Ob'iltac onh. Toxo ix cham vinh co reyal, icha co mam yaj vinh, manh xchioc eb'."
        },
        {
            "number": "18",
            "text": "Icha tz'aj junoc nok' chamnac b'uru, icha chi' ol utaj vinh, ol nherchajcanel vinh d'a tiel chonhab' Jerusalén, xchi Jehová."
        },
        {
            "number": "19",
            "text": "Ix yalanxi Jehová icha tic: Ex aj Judá, q'ueanhec d'a jolom vitz Líbano tzex avaj ta'. Te chaanh tzex avaj d'a jolomtac vitz yic Basán yed' d'a tzalquixtac yic Abarim, yujto masanil eb' ayoch eyed'oc toxo ix satel eb'."
        },
        {
            "number": "20",
            "text": "A in tic, ix val d'ayex yic vach' eyajek' d'a e chonhab', palta maj yal e k'ol ix eyab'i. Ichanhej chi' ix eyutej e b'a yictax vanto eyoch chonhab'il, toxon max e cha eyab' tas svala'."
        },
        {
            "number": "21",
            "text": "Ol ik'jocb'at eb' eyajalil yuj eb' ajk'ool, icha yik'jib'at junoc tas yuj oval ik', axo eb' ayoch eyed'oc ol ik'jocb'at eb' d'a junocxo ch'oc chonhab'il. Toxonhej ol ex q'uixvoccanoc. Manhxa ol ajcan eyelk'och yuj jantac e chucal."
        },
        {
            "number": "22",
            "text": "A ticnaic, te tzalajk'olal eyajek' d'a e pat nab'a k'ute' cotnac ste'al d'a Líbano. Palta ayic ol javoc yaelal d'a eyib'anh, ol el eyav eyab'an syail, icha yab'an syail junoc ix ix tz'alji yune', xchi Jehová."
        },
        {
            "number": "23",
            "text": "Ix yalan Jehová d'a vinhaj Jeconías yuninal vinhaj Joacim sreyal Judá: Vach'chom aylaj tzach och vuj icha junoc colk'ab' ayoch d'a svach' k'ab' eb' nivac vinac, palta svak' in ti' to ol ach in julcaneli."
        },
        {
            "number": "24",
            "text": "Ol ach vak'canoch d'a yol sk'ab' eb' ajk'ol b'aj tzach te xivi, eb' snib'an ach smilanchamoc, aton vinhaj Nabucodonosor sreyal Babilonia yed' eb' ajun yed'oc."
        },
        {
            "number": "25",
            "text": "Ol ach vak' ik'jocb'at yed' ix a nun d'a lum luum b'aj manhoc ta' ex alji, ata' ol ex cham e chavanhil."
        },
        {
            "number": "26",
            "text": "Manhxo ol ex meltzaj d'a tic, vach'chom olto e nib'ej meltzajxi e b'a, xchi Jehová."
        },
        {
            "number": "27",
            "text": "¿Tom lajan vinhaj Jeconías tic yed' junoc lum chen pojeltac manhxa yopisio, ma icha junoc yamk'ab' manhxa mach snib'ani? ¿Tas yuj sjuljicanb'at vinh yed' eb' yinhtilal d'a jun lum luum manh yojtacoc?"
        },
        {
            "number": "28",
            "text": "Ab'ec val ex aj Judá, scham val eyab'an tas syal Jehová."
        },
        {
            "number": "29",
            "text": "A Jehová tz'alanxi icha tic: Tz'ib'chajocab'can b'aj ay sb'i eb' yinhtilal eb' rey to a jun vinac tic, lajan tz'ajcan icha junoc vinac malaj yuninal, icha junoc vinac manh vach'oc ix aj yelk'ochi. Yujto manhxa junoc yinhtilal vinh ol och reyal d'a spalaciocan vinhaj David, syak'anxi reyal d'a Judá tic, xchi Jehová."
        }
    ]
}