{
    "chapter": "22",
    "verses": [
        {
            "number": "1",
            "text": "Ix yalan Jehová t'ayin: Ixic t'a spalacio winh sreyal Judá, tzalan juntzanh lolonel tik"
        },
        {
            "number": "2",
            "text": "t'a winh, aton winh yinhtilal winhaj David. Tzalan pax t'a yichanh masanil eb' ayoch yopisio yet' winh yet' pax t'a eb' anima ay ta' to smaclej yab' in lolonel tik eb'."
        },
        {
            "number": "3",
            "text": "Ha tojolal yet' wach'ilal a tze b'eyb'alej. Manh eyixtej eb' eyetanimail, manh eyixtej eb' ch'oc chonhab'il, ma eb' unin chamnac smam yet' eb' ix ix chamnac yetb'eyum. Manh e milcham eb' anima malaj smul."
        },
        {
            "number": "4",
            "text": "Tato t'a val yel ol e b'eyb'alej juntzanh swal tik, ol ochnhej eb' yinhtilal winhaj David reyal t'a tik. Ayoch eb' t'a yol carruaje yet' t'a yib'anh chej ol ochta eb' t'a spuertail palacio tik, ajun masanil eb' ay yopisio yet' eb' yet' pax eb' anima."
        },
        {
            "number": "5",
            "text": "Palta tato manh ol e cha eyab' juntzanh ix val a in Jehová in tik jun, a jun palacio tik ol sateloc, xchi Jehová, xa chi t'a eb', xchi t'ayin."
        },
        {
            "number": "6",
            "text": "Ix yalanxi Jehová icha tik. Ha spalacio winh sreyal Judá, ha t'a yol in sat lajan val icha swach'il yilji lum Galaad, icha pax lum jolom vitz Líbano. Palta svak' in ti' svalani to ol meltzajcanoch icha tzinan luumal. Manhxa mach ol cajnaj t'ay."
        },
        {
            "number": "7",
            "text": "Ol vik'cot eb' anima ay syamk'ab' yic oval t'a jun palacio tik yic satanel eb'. Ol smak'anelta te' k'ute' eb', aton te' manh jantacoc swach'il ayoch spatzab'iloc, ol snhusancantz'a te' eb'."
        },
        {
            "number": "8",
            "text": "Ol cot eb' anima t'a juntzanhxo chonhab', ol ek' eb' t'a stz'ey jun chonhab' tik, ol laj sk'anb'an eb' t'ay junjun: ¿Tas yuj icha tik ix yutej jun niwan chonhab' tik Jehová? xcham eb'."
        },
        {
            "number": "9",
            "text": "Ol tak'voc juntzanhxo eb' icha tik: Icha tik ix yutej Jehová sDiosal eb', yujto ix yactejcan strato eb' sb'onac yet'oc, haxo t'a juntzanh comon dios b'aj ix och eb' ejmelal, xcham eb', xchi Jehová."
        },
        {
            "number": "10",
            "text": "Manh ex ok' yuj schamel winhaj Josías, ok'anhec yuj winhaj Salum yuninal winhaj Josías chi'. Yujto ix ik'jib'at winh t'a junelnhej, manhxa b'ak'uinh ol meltzaj winh, manhxo ol yil-laj schonhab' winh b'aj aljinac. Ha yuj winhaj Salum chi', winh ix och sreyaloc Judá ayic toxo ix cham winh smam winh chi', a Jehová tz'alan yuj winh icha tik. Ix ik'jiel winh t'a jun chonhab' tik, manhxo ol meltzajlaj winh."
        },
        {
            "number": "11",
            "text": "Ha t'a jun chonhab' b'aj ix ik'jib'at winh chi', ata' ol cham winh. Manhxo ol ul yilxi schonhab' winh tik."
        },
        {
            "number": "12",
            "text": "Ob'iltac ach, yuj val a chukal tza b'oanq'ue a palacio yet' a nivac pat. Tzak' munlaj eb' anima, palta max a tuplaj sk'u eb'."
        },
        {
            "number": "13",
            "text": "Tzalan icha tik: Ol in b'oq'ue junok in niwan palacio, haxo t'a yib'anh ol in b'oq'ue juntzanhxo levan tz'aj yool. Ol jacvoccan sventenail, haxo te' k'ute' ol vak'och yichtacoc, haxo yelav, chacchac ol ajoc, xa chi."
        },
        {
            "number": "14",
            "text": "¿Am a naani to yujnhejto ayachek' t'a yoltac pat nab'a k'ute' ayoch t'ay, yuj chi' rey ach to niwan elk'ochi? Ha winh a mam ix yak' tzalajb'oc sk'ol winh, yujto tojol ix yutej sb'a winh, wach'nhej tas ix sk'ulej winh, yuj chi' wach'nhej ix ajelk'och winh."
        },
        {
            "number": "15",
            "text": "Ix scol eb' meb'a' winh yet' eb' tz'ixtaj yuj eb' chuk spensar. Yuj chi' wach'nhej ix elk'och winh. Ha in Jehová in svala' to a sb'eyb'al winh chi' sch'oxani to yojtac in winh."
        },
        {
            "number": "16",
            "text": "Palta a ach tik, anhej b'eyumal tza nib'ej t'a spatic chukal. Tza checan miljoccham eb' anima malaj smul, tzixtan eb' etchonhab', xchi Jehová."
        },
        {
            "number": "17",
            "text": "Syal Jehová yuj winhaj Joacim yuninal winhaj Josías sreyal Judá icha tik: Malaj eb' ol ok' yuj schamel winh. Malaj eb' ol alan icha tik: Ay, ach vetanimail. Ob'iltac onh. Toxo ix cham winh co reyal, icha co mam yaj winh, manh xchioc eb'."
        },
        {
            "number": "18",
            "text": "Icha tz'aj junok nok' chamnac b'uru, icha chi' ol utaj winh, ol nherchajcanel winh t'a tiel chonhab' Jerusalén, xchi Jehová."
        },
        {
            "number": "19",
            "text": "Ix yalanxi Jehová icha tik: Ex aj Judá, q'ueanhec t'a jolom vitz Líbano tzex avaj ta'. Te chaanh tzex avaj t'a jolomtac vitz yic Basán yet' t'a tzalquixtac yic Abarim, yujto masanil eb' ayoch eyed'oc toxo ix satel eb'."
        },
        {
            "number": "20",
            "text": "Ha in tik, ix val t'ayex yic wach' eyajek' t'a e chonhab', palta maj yal e k'ol ix eyab'i. Ichanhej chi' ix eyutej e b'a yictax vanto eyoch chonhab'il, toxon max e cha eyab' tas svala'."
        },
        {
            "number": "21",
            "text": "Ol ik'jocb'at eb' eyajalil yuj eb' ajk'ool, icha yik'jib'at junok tas yuj oval ik', haxo eb' ayoch eyed'oc ol ik'jocb'at eb' t'a junocxo ch'oc chonhab'il. Toxonhej ol ex q'uixvoccanoc. Manhxa ol ajkan eyelk'och yuj jantac e chukal."
        },
        {
            "number": "22",
            "text": "Ha ticnaic, te tzalajk'olal eyajek' t'a e pat nab'a k'ute' cotnac ste'al t'a Líbano. Palta ayic ol javok yaelal t'a eyib'anh, ol el eyav eyab'an syail, icha yab'an syail junok ix ix tz'alji yune', xchi Jehová."
        },
        {
            "number": "23",
            "text": "Ix yalan Jehová t'a winhaj Jeconías yuninal winhaj Joacim sreyal Judá: Wach'chom aylaj tzach och vuj icha junok colk'ab' ayoch t'a swach' k'ab' eb' nivac vinac, palta svak' in ti' to ol ach in julcaneli."
        },
        {
            "number": "24",
            "text": "Ol ach vak'canoch t'a yol sk'ab' eb' ajk'ol b'aj tzach te xivi, eb' snib'an ach smilanchamoc, aton winhaj Nabucodonosor sreyal Babilonia yet' eb' ajun yet'oc."
        },
        {
            "number": "25",
            "text": "Ol ach vak' ik'jocb'at yet' ix a nun t'a lum lum b'aj manhoc ta' ex alji, ata' ol ex cham e chavanhil."
        },
        {
            "number": "26",
            "text": "Manhxo ol ex meltzaj t'a tik, wach'chom olto e nib'ej meltzajxi e b'a, xchi Jehová."
        },
        {
            "number": "27",
            "text": "¿Tom lajan winhaj Jeconías tik yet' junok lum chen pojeltac manhxa yopisio, ma icha junok yamk'ab' manhxa mach snib'ani? ¿Tas yuj sjuljicanb'at winh yet' eb' yinhtilal t'a jun lum lum manh yojtacoc?"
        },
        {
            "number": "28",
            "text": "Ab'ec val ex aj Judá, scham val eyab'an tas syal Jehová."
        },
        {
            "number": "29",
            "text": "Ha Jehová tz'alanxi icha tik: Tz'ib'chajocab'kan b'aj ay sb'i eb' yinhtilal eb' rey to a jun vinac tik, lajan tz'ajkan icha junok vinac malaj yuninal, icha junok vinac manh wach'oc ix aj yelk'ochi. Yujto manhxa junok yinhtilal winh ol och reyal t'a spalaciocan winhaj David, syak'anxi reyal t'a Judá tik, xchi Jehová."
        }
    ]
}