{
    "chapter": "47",
    "verses": [
        {
            "number": "1",
            "text": "Ix lolon Jehová t'ayin Jeremías in tik yuj heb' filisteo, ayic manto k'och winh sreyal Egipto yak' owal t'a chonhab' Gaza:"
        },
        {
            "number": "2",
            "text": "Ix yalan Jehová chi' icha tik: Ha t'a stojolal norte ol cot wal nhililoc heb' soldado, icha wal yel ponholjoc ha' eluma' tz'el t'a stitac smelemal. Pilan ol satel jun nación chi' heb' yet' masanil tastac ay t'ay yet' juntzanhxo chonhab'. Masanil heb' cajan t'a schonhab' heb' filisteo chi', ol el yav heb' yab'an syail."
        },
        {
            "number": "3",
            "text": "Ha wal yic ol yab'an heb' sk'anh yem yoc nok' chej yet' sk'anh scot carruaje, a heb' winh mamab'il yet' heb' ix nunab'il ol te el yip heb', ol yaktejcan yal yuninal heb'."
        },
        {
            "number": "4",
            "text": "Toxo ix k'och sk'ual satel heb' filisteo yet' heb' skolwaj yet' heb', aton heb' aj Tiro yet' heb' aj Sidón, xchi Jehová. Ha Jehová ol satanel heb' filisteo chi', aton masanil heb' cotnac t'a Creta t'a snanhal ha' mar."
        },
        {
            "number": "5",
            "text": "Masanil heb' aj Gaza ol sjoxel xil sjolom heb' yuj cusk'olal. Axo heb' ay t'a Ascalón manhxo ol yal-laj slolon heb' yuj satcank'e sk'ool. Ha exxo cajan ex t'a yak'lical sti' ha' mar, ¿b'aq'uinh ol eyactej eyak'an echnaj he niwanil yuj he ch'oxanel he cusk'olal?"
        },
        {
            "number": "6",
            "text": "Ay, a yespada Jehová. ¿B'aq'uinh wal ol och waan? Comonoc tz'ak'jixiem t'a yol yatut yic tz'och waan, manhxa tas sk'ulej."
        },
        {
            "number": "7",
            "text": "Palta ¿tas wal ol aj yoch waan? Ha Jehová ix alani to icha chi' tzuji. Anheja' ix alani to tz'och owal t'a chonhab' Ascalón yet' t'a masanil heb' cajan t'a stitac ha' mar."
        }
    ]
}