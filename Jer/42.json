{
    "chapter": "42",
    "verses": [
        {
            "number": "1",
            "text": "Masanil eb' vinh yajalil eb' soldado ajun yed' vinhaj Johanán yuninal vinhaj Carea yed' pax vinhaj Jezanías yuninal vinhaj Osaías yed' masanil eb' anima, eb' ay yelk'ochi yed' eb' malaj yelk'ochi, ix javi eb' d'ayin Jeremías schecab' in Dios tic."
        },
        {
            "number": "2",
            "text": "Ix yalan eb' icha tic: --Ay val jun tas ol co k'an d'ayach ticnaic, manh a tenek' d'ayonh: Lesalvanh d'a Jehová co Diosal cuj jayvanh onh ix onh can ic. A d'a yalanhtaxo, tzijtum co b'eyi, palta axo ticnaic axonhej jayvanh onh ayonhek' tic onh cani."
        },
        {
            "number": "3",
            "text": "Lesalvanh d'a Jehová co Diosal cuuj yic vach' ol sch'ox d'ayonh tas b'eal ol q'uik'a' yed' tas vach' ol co k'ulej, xchi eb'."
        },
        {
            "number": "4",
            "text": "Ix in tak'vi d'a eb', ix valan icha tic: --Vach' yaji. Ol in lesalvoc d'a Jehová co Diosal eyuuj, icha ix aj e k'anan chi' d'ayin. Jantacnhej tas ol yal Jehová d'ayin a ol valxi d'ayex. Malaj jab'oc tas ol in k'ub'ejeli, xin chi d'a eb'."
        },
        {
            "number": "5",
            "text": "Ix tak'vixi eb' d'ayin icha tic: --Aocab' Jehová chi' testigo tz'ajcan d'ayonh, tato manh ol co k'anab'ajej tas ol yal chi' d'ayach."
        },
        {
            "number": "6",
            "text": "Tato ol scha co k'ol tas ol aj spacan Jehová co Diosal chi' d'ayach, mato manh ol scha co k'ool, palta ol co k'anab'ajejnhej tas ol yal chi'. Scal d'ayach to tza k'an d'ay cuuj yic vach' ol onh elk'ochoc, xchi eb'."
        },
        {
            "number": "7",
            "text": "Sb'alunhilxo k'ual chi', ichato chi' ix lolon Jehová d'ayin."
        },
        {
            "number": "8",
            "text": "Yuj chi' ix vavtejcot vinhaj Johanán yed' eb' vinh yajal soldado yed' masanil eb' anima, eb' nivac yelk'ochi yed' eb' malaj yelk'ochi."
        },
        {
            "number": "9",
            "text": "Ix valan icha tic: A Jehová co Diosal a onh israel onh tic, b'aj ix in tevi yuj tas ix eyal d'ayin, a tz'alan icha tic:"
        },
        {
            "number": "10",
            "text": "Tato tzex cajnajcan d'a jun lum tic, ol vak'b'at vach'ilal d'a eyib'anh, manhxo ol ex in sateli. Ol vak' q'uib' e b'isul, manhxo ol ex vak' ik'jocb'atoc. Yujto ya ix vab' yuj jun nivan yaelal ix vak'b'at d'a eyib'anh tic."
        },
        {
            "number": "11",
            "text": "A in Jehová in svala': Manhxo ex xiv d'a vinh sreyal Babilonia, aton vinh b'aj tzex te xivi. A ticnaic manhxo ex xivoc, yujto ayinnhejek' eyed'oc, ol ex in colel d'a yol sk'ab' vinh."
        },
        {
            "number": "12",
            "text": "Ay val voq'uelk'olal d'ayex. Anhejtona' ol vak' ok' pax sk'ol jun vinh rey chi' d'ayex, ol ex yak'anxi meltzaj vinh d'a e chonhab', xchi Jehová."
        },
        {
            "number": "13",
            "text": "Palta tato max e k'anab'ajej tas syal Jehová co Dios chi', tato tzeyal icha tic: Malaj co gana co can d'a jun chonhab' tic."
        },
        {
            "number": "14",
            "text": "Ol onh b'at d'a Egipto. Ata' ol onh cajnajoc, b'aj manhxo ol quil oval, manhxo ol cab' yok' q'uen trompeta, manhxo ol onh cham yuj vejel, tato xe chi,"
        },
        {
            "number": "15",
            "text": "yuj chi' ab'ec a ex ayex to can d'a Judá tic, tas val syal Jehová co Diosal Yajal d'a Smasanil: Tato tzex ek' val d'a yib'anh e b'at d'a Egipto chi' yic tzex cajnaj ta' e naani,"
        },
        {
            "number": "16",
            "text": "a oval yed' vejel b'aj tzex xiv chi', ol k'och d'ayex ta'. Ata' ol ex chamoc."
        },
        {
            "number": "17",
            "text": "Masanil eb' sb'at d'a Egipto yic scajnaj ta', ol cham eb' yuj oval, yuj vejel, yuj pax ilya. Malaj junoc mach manh ol chamoc, manhxalaj mach ol yal scolan sb'a d'a yaelal ol vak'b'at ta', xchi Jehová."
        },
        {
            "number": "18",
            "text": "A Jehová Yajal d'a Smasanil, co Diosal, a tz'alan icha tic: Icha ix aj sja yoval in k'ol d'a yib'anh eb' cajan d'a Jerusalén, icha val chi' ol aj sja pax yoval in k'ol d'a eyib'anh a ex tic, tato ol ex b'at d'a Egipto chi'. Ayic ol ex yilan eb' anima d'a juntzanhxo nación to icha sjavi d'a yib'anh eb' catab'il, icha chi' ol ex ajoc, ol xiv eb', ol ex b'uchjoc yuj eb'. Manhxa b'aq'uinh ol eyilxi jun e lum tic, xchi Jehová."
        },
        {
            "number": "19",
            "text": "A ex aj Judá ex ixto ex can tic, a Jehová van yalan d'ayex yic max ex b'at d'a Egipto chi'. Ojtaquejequeli to a in van valan d'ayex ticnaic,"
        },
        {
            "number": "20",
            "text": "te nivan e pitalil van eyak'anochi, yujto ix e chec in k'anb'ej d'a Jehová co Diosal, ix eyalan d'ayin icha tic: Lesalvanh d'a Jehová co Diosal cuuj. Ol ak'an cojtaquejel masanil tas ol yala', ol co k'anab'ajani, xe chi."
        },
        {
            "number": "21",
            "text": "Toxo ix vak' eyojtaquejel tas ix yal Jehová co Diosal chi', palta max yal pax e k'ol tze k'anab'ajej."
        },
        {
            "number": "22",
            "text": "Yuj chi', ojtaquejequeli to ol ex cham yuj oval, yuj vejel, yuj pax ilya d'a jun chonhab' b'aj e gana tzex b'atcan chi', xin chi d'a eb'."
        }
    ]
}