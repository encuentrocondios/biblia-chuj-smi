{
    "chapter": "42",
    "verses": [
        {
            "number": "1",
            "text": "Masanil heb' winh yajalil heb' soldado ajun yet' winhaj Johanán yuninal winhaj Carea yet' pax winhaj Jezanías yuninal winhaj Osaías yet' masanil heb' anima, heb' ay yelk'ochi yet' heb' malaj yelk'ochi, ix jawi heb' t'ayin Jeremías schecab' in Dios tik."
        },
        {
            "number": "2",
            "text": "Ix yalan heb' icha tik: --Ay wal jun tas ol ko k'an t'ayach ticnaik, manh a tenek' t'ayonh: Lesalwanh t'a Jehová ko Diosal cuj jaywanh onh ix onh kan ic. Ha t'a yalanhtaxo, tzijtum ko b'eyi, palta haxo ticnaik axonhej jaywanh onh ayonhek' tik onh cani."
        },
        {
            "number": "3",
            "text": "Lesalwanh t'a Jehová ko Diosal cuuj yic wach' ol sch'ox t'ayonh tas b'eal ol k'ik'a' yet' tas wach' ol ko k'ulej, xchi heb'."
        },
        {
            "number": "4",
            "text": "Ix in tak'wi t'a heb', ix walan icha tik: --Wach' yaji. Ol in lesalwoc t'a Jehová ko Diosal eyuuj, icha ix aj he k'anan chi' t'ayin. Jantacnhej tas ol yal Jehová t'ayin a ol walxi t'ayex. Malaj jab'oc tas ol in k'ub'ejeli, xin chi t'a heb'."
        },
        {
            "number": "5",
            "text": "Ix tak'wixi heb' t'ayin icha tik: --Aocab' Jehová chi' testigo tz'ajkan t'ayonh, tato manh ol ko k'anab'ajej tas ol yal chi' t'ayach."
        },
        {
            "number": "6",
            "text": "Tato ol scha ko k'ol tas ol aj spacan Jehová ko Diosal chi' t'ayach, mato manh ol scha ko k'ool, palta ol ko k'anab'ajejnhej tas ol yal chi'. Scal t'ayach to tza k'an t'ay cuuj yic wach' ol onh elk'ochoc, xchi heb'."
        },
        {
            "number": "7",
            "text": "Sb'alunhilxo k'ual chi', ichato chi' ix lolon Jehová t'ayin."
        },
        {
            "number": "8",
            "text": "Yuj chi' ix wavtejcot winhaj Johanán yet' heb' winh yajal soldado yet' masanil heb' anima, heb' niwac yelk'ochi yet' heb' malaj yelk'ochi."
        },
        {
            "number": "9",
            "text": "Ix walan icha tik: Ha Jehová ko Diosal a onh israel onh tik, b'aj ix in tewi yuj tas ix eyal t'ayin, a tz'alan icha tik:"
        },
        {
            "number": "10",
            "text": "Tato tzex cajnajcan t'a jun lum tik, ol wak'b'at wach'ilal t'a eyib'anh, manhxo ol ex in sateli. Ol wak' q'uib' he b'isul, manhxo ol ex wak' ik'jocb'atoc. Yujto ya ix wab' yuj jun niwan yaelal ix wak'b'at t'a eyib'anh tik."
        },
        {
            "number": "11",
            "text": "Ha in Jehová in swala': Manhxo ex xiv t'a winh sreyal Babilonia, aton winh b'aj tzex te xiwi. Ha ticnaik manhxo ex xiwoc, yujto ayinnhejek' eyed'oc, ol ex in colel t'a yol sk'ab' winh."
        },
        {
            "number": "12",
            "text": "Ay wal wok'elk'olal t'ayex. Anhejtona' ol wak' ok' pax sk'ol jun winh rey chi' t'ayex, ol ex yak'anxi meltzaj winh t'a he chonhab', xchi Jehová."
        },
        {
            "number": "13",
            "text": "Palta tato max he k'anab'ajej tas syal Jehová ko Dios chi', tato tzeyal icha tik: Malaj ko gana ko kan t'a jun chonhab' tik."
        },
        {
            "number": "14",
            "text": "Ol onh b'at t'a Egipto. Ata' ol onh cajnajoc, b'aj manhxo ol quil owal, manhxo ol cab' yok' k'een trompeta, manhxo ol onh cham yuj wejel, tato xe chi,"
        },
        {
            "number": "15",
            "text": "yuj chi' ab'ec a ex ayex to kan t'a Judá tik, tas wal syal Jehová ko Diosal Yajal t'a Smasanil: Tato tzex ek' wal t'a yib'anh he b'at t'a Egipto chi' yic tzex cajnaj ta' he naani,"
        },
        {
            "number": "16",
            "text": "a owal yet' wejel b'aj tzex xiv chi', ol k'och t'ayex ta'. Ata' ol ex chamoc."
        },
        {
            "number": "17",
            "text": "Masanil heb' sb'at t'a Egipto yic scajnaj ta', ol cham heb' yuj owal, yuj wejel, yuj pax ilya. Malaj junok mach manh ol chamoc, manhxalaj mach ol yal scolan sb'ha t'a yaelal ol wak'b'at ta', xchi Jehová."
        },
        {
            "number": "18",
            "text": "Ha Jehová Yajal t'a Smasanil, ko Diosal, a tz'alan icha tik: Icha ix aj sja yowal in k'ol t'a yib'anh heb' cajan t'a Jerusalén, icha wal chi' ol aj sja pax yowal in k'ol t'a eyib'anh a ex tik, tato ol ex b'at t'a Egipto chi'. Ayic ol ex yilan heb' anima t'a juntzanhxo nación to icha sjawi t'a yib'anh heb' catab'il, icha chi' ol ex ajoc, ol xiv heb', ol ex b'uchjoc yuj heb'. Manhxa b'ak'uinh ol eyilxi jun he lum tik, xchi Jehová."
        },
        {
            "number": "19",
            "text": "Ha ex aj Judá ex ixto ex kan tik, a Jehová wan yalan t'ayex yic max ex b'at t'a Egipto chi'. Ojtaquejequeli to a in wan walan t'ayex ticnaik,"
        },
        {
            "number": "20",
            "text": "te niwan he pitalil wan eyak'anochi, yujto ix he chec in k'anb'ej t'a Jehová ko Diosal, ix eyalan t'ayin icha tik: Lesalwanh t'a Jehová ko Diosal cuuj. Ol ak'an cojtaquejel masanil tas ol yala', ol ko k'anab'ajani, xe chi."
        },
        {
            "number": "21",
            "text": "Toxo ix wak' eyojtaquejel tas ix yal Jehová ko Diosal chi', palta max yal pax he k'ol tze k'anab'ajej."
        },
        {
            "number": "22",
            "text": "Yuj chi', ojtaquejequeli to ol ex cham yuj owal, yuj wejel, yuj pax ilya t'a jun chonhab' b'aj he gana tzex b'atcan chi', xin chi t'a heb'."
        }
    ]
}