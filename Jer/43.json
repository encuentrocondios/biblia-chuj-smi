{
    "chapter": "43",
    "verses": [
        {
            "number": "1",
            "text": "Ayic ix lajvi valan masanil tas ix schec Jehová val t'a eb' anima chi',"
        },
        {
            "number": "2",
            "text": "haxo vinhaj Jezanías yuninal vinhaj Osaías, vinhaj Johanán yuninal vinhaj Carea yet' pax juntzanhxo eb' vinh vinac te ak'umtac, ix yalan eb' vinh t'ayin: Manh yeloc juntzanh lolonel tzal chi'. Yujto a Jehová co Diosal maj yal-laj t'ayach to max onh b'at t'a Egipto yic tzonh cajnaj ta'."
        },
        {
            "number": "3",
            "text": "Ha vinhaj Baruc yuninal vinhaj Nerías, a vinh tz'alan juntzanh lolonel tik t'a co patic yic tzonh yak'och vinh t'a yol sk'ab' eb' aj Babilonia chi', yic tzonh smilancham eb', ma onh yik'anb'at eb' t'a Babilonia chi', xchi eb' vinh."
        },
        {
            "number": "4",
            "text": "Icha chi' ix aj yoch spitalil vinhaj Johanán yet' eb' vinh yajal soldado yet' pax masanil eb' anima. Maj canlaj eb' t'a Judá icha ix aj yalan Jehová chi'."
        },
        {
            "number": "5",
            "text": "Ha eb' aj Judá ix saclemb'at t'a junjun nación, aton eb' toxo ix smolb'ejxi sb'ha t'a Judá chi' yic scajnajxi eb' ta', a vinhaj Johanán chi' yet' eb' vinh yajal soldado ix ik'anb'at eb' t'a Egipto."
        },
        {
            "number": "6",
            "text": "Ix yik'anpaxb'at eb' vinh vinac eb' vinh, eb' ix ix, eb' unin yet' eb' ix yisil vinh rey yet' masanil eb' ix ak'jicanoch t'a yol sk'ab' vinhaj Gedalías yuj vinhaj Nabuzaradán. Ix in yik'anpaxb'at eb' vinh yet' vinhaj Baruc."
        },
        {
            "number": "7",
            "text": "Manh jab'oc ix sk'anab'ajej eb' tas ix yal Jehová. Ix onh b'at co masanil t'a Egipto chi'. Ato t'a jun chonhab' scuch Tafnes ix onh k'och cajan."
        },
        {
            "number": "8",
            "text": "Ha t'a chonhab' Tafnes chi' ix lolon Jehová t'ayin, ix yalan icha tik:"
        },
        {
            "number": "9",
            "text": "Ik'b'at jayeoc nivac q'ueen, tza mucan t'a skal lum b'ak'uech lum t'a sti' yamaq'uil spalacio eb' vinh sreyal Egipto ay t'a jun chonhab' tik. D'a yichanh eb' etchonhab' chi' tza muquem q'ueen."
        },
        {
            "number": "10",
            "text": "Tzalan t'a eb' icha tik: Ha Jehová co Diosal a onh israel onh tik, Yajal t'a Smasanil, a tz'alani: Ol vik'cot vinhaj Nabucodonosor in checab', vinh sreyal Babilonia, ol vak' yaq'uem sk'ojnub' vinh, ol sb'oanq'ue smantiado vinh yenhuloc t'a yib'anh juntzanh q'uen q'ueen ix a muquem tik."
        },
        {
            "number": "11",
            "text": "Ol javoc vinh, ol satanel Egipto tik vinh. Ha mach yic yaj scham yuj ilya, a ilya chi' ol ik'an schami. Ha mach yic yaj yik'jib'at t'a ch'oc chonhab'il, ol ik'jocnhejb'atoc. Ha mach yic yaj smiljicham t'a oval, t'a oval chi' ol chamoc."
        },
        {
            "number": "12",
            "text": "Ol snhusantz'a juntzanh stemplo sdiosal eb' aj Egipto tik vinh, ol yik'anb'at juntzanh scomon diosal eb' chi' vinh. Icha junok tanhvum calnel pilan syiq'uel nok' sip t'a spichul, icha chi' ol yutej Egipto tik vinhaj Nabucodonosor chi', pilan ol yik'b'at sb'eyumal vinh, junk'olal ol meltzaj vinh."
        },
        {
            "number": "13",
            "text": "Ol juchajpaxem juntzanh obelisco t'a Bet-semes t'a Egipto, haxo stemplo sdiosal eb' ol nhusjoctz'aoc, xchi Jehová, xin chi t'a eb'."
        }
    ]
}