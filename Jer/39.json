{
    "chapter": "39",
    "verses": [
        {
            "number": "1",
            "text": "Ayic slajunhil uj yic sb'alunhil ab'il yoch vinhaj Sedequías reyal d'a Judá, ata' ix javi vinhaj Nabucodonosor sreyal Babilonia yed' eb' soldado, ix yoymitan Jerusalén eb'."
        },
        {
            "number": "2",
            "text": "Ayic sb'alunhil k'ual yoch schanhil uj yic 11 ab'il yoch vinhaj Sedequías chi' reyal, ata' ix smaq'uel amnaj smuroal chonhab' chi' eb' soldado chi'."
        },
        {
            "number": "3",
            "text": "Ata' ix och masanil eb' yajal soldado yic vinh sreyal Babilonia chi'. A d'a jun puerta ay d'a snanhal chonhab' chi', ata' ix ajek' eb'. A eb' vinh nivac yajal chi', aton eb' vinh tic: Vinhaj Nergal-sarezer, vinhaj Samgar-nebo, vinhaj Sarsequim yed' pax junxo vinh scuchan Nergal-sarezer."
        },
        {
            "number": "4",
            "text": "Ayic ix yilan vinhaj rey Sedequías yed' eb' soldado tas van yuji, ix b'at eb' elelal d'ak'valil. A d'a scal te' yavb'en te' eb' rey, ata' ix el eb', ix elk'och eb' d'a jun puerta ay d'a scal chab' muro. Icha chi' ix aj sk'och eb' d'a yol b'e sk'och d'a spanhanil sti' a' Jordán."
        },
        {
            "number": "5",
            "text": "Palta ix och eb' soldado yic Babilonia chi' d'a spatic eb', ix yamchaj vinhaj Sedequías chi' yuj eb' d'a spanhanil Jericó. Ix yik'anb'at vinh eb' d'a vinhaj rey Nabucodonosor d'a chonhab' Ribla d'a yol smacb'en Hamat. Ata' ix yal vinh tas ol utaj vinhaj Sedequías chi'. Ix schecan vinh miljoccham eb' yuninal vinhaj Sedequías chi' d'a yichanh yed' masanil eb' nivac vinac yaj d'a Judá."
        },
        {
            "number": "6",
            "text": "Ix schecanpax vinh ik'jiq'ueta yol sat vinhaj Sedequías chi', stzek'chaj pax vinh d'a q'uen cadena yic tz'ik'jib'at vinh d'a Babilonia."
        },
        {
            "number": "7",
            "text": "Axo eb' soldado Babilonia chi' ix ak'anoch sk'ak'al spalacio vinh yed' masanil pat ay d'a Jerusalén chi'. Ix smak'anem lanhnaj smuroal jun chonhab' chi' eb'."
        },
        {
            "number": "8",
            "text": "Axo vinhaj Nabuzaradán yajal d'a eb' stanhvumal vinh sreyal Babilonia chi', ix yik'b'at masanil eb' aj Judá vinh d'a Babilonia chi', aton eb' ixto can d'a yol chonhab' chi' yed' eb' ix yak'och sb'a yed' eb' aj Babilonia chi' yed' masanil eb' anima."
        },
        {
            "number": "9",
            "text": "Axonhej juntzanh eb' meb'a' ix yactejcan vinh d'a yol yic Judá chi', aton eb' malaj jab'oc tas ay d'ay. Ix ak'chaj lum luum b'aj avab'il te' uva d'a eb' yed' juntzanhxo te' avb'en te'."
        },
        {
            "number": "10",
            "text": "A vinhaj Nabucodonosor sreyal Babilonia, ix yal vinh d'a vinhaj Nabuzaradán yajal d'a eb' stanhvumal vinh rey chi' yuj tas tzin aj a in Jeremías in tic, ix yalan vinh icha tic:"
        },
        {
            "number": "11",
            "text": "Ik'b'at vinh tic, tza tanhvan vinh, manh ixtej vinh, masanil tas sk'an vinh, tzak' d'a vinh, xchi vinh rey chi'."
        },
        {
            "number": "12",
            "text": "Yuj chi' a vinhaj Nabuzaradán yed' vinhaj Nabusazbán yed' pax vinhaj Nergal-sarezer yed' juntzanhxo eb' vinh ay yopisio yed' vinh sreyal Babilonia chi',"
        },
        {
            "number": "13",
            "text": "ix in schec ik'jielta eb' vinh d'a yamaq'uil b'aj ayin och preso chi'. Ix in yak'ancanoch eb' vinh d'a yol sk'ab' vinhaj Gedalías yuninal vinhaj Ahicam, yixchiquin vinhaj Safán, yic tzin yak'an meltzaj vinh d'a in pat. Icha chi' ix aj in can cajan d'a scal eb' vetchonhab'."
        },
        {
            "number": "14",
            "text": "Ayic ayintoek' d'a yamaq'uil b'aj ayek' eb' stanhvumal palacio chi', ix lolon Jehová d'ayin, ix yalan icha tic:"
        },
        {
            "number": "15",
            "text": "Ixic d'a vinhaj Ebed-melec aj Etiopía, tzalan d'a vinh icha tic: A Jehová Yajal d'a Smasanil, sDiosal Israel, a tz'alan icha tic: Ol vaq'uelk'och tas valnaccan d'a spatic jun chonhab' tic. Ol javoc yaelal, manhoc vach'ilal. Ayic ol elk'och juntzanh chi' ol il val yed' a sat."
        },
        {
            "number": "16",
            "text": "A in Jehová in svala' to ol ach in tanhvej yic vach' manh ol ach och d'a yol sk'ab' juntzanh anima b'aj tzach xiv chi'."
        },
        {
            "number": "17",
            "text": "A in val svala' to ol ach in colel d'a yol sk'ab' eb', yuj chi' manh ol ach miljocchamoc, yujto ayoch a pensar d'ayin, xchi Jehová, xin chi d'a vinh."
        }
    ]
}