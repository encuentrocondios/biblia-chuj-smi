{
    "chapter": "33",
    "verses": [
        {
            "number": "1",
            "text": "A in Jeremías in tic ayinto och d'a preso d'a yamaq'uil b'aj ayek' eb' stanhvumal palacio, ix lolonxi Jehová d'ayin, ix yalani:"
        },
        {
            "number": "2",
            "text": "A in Jehová in in b'onaquem yolyib'anhq'uinal tic. Vach' vutejnaccan luum d'a yed'tal, a in sval d'ayach icha tic:"
        },
        {
            "number": "3",
            "text": "Avajanh d'ayin, ol in tak'voc d'ayach. Ol in ch'ox d'ayach tas nivac yelk'ochi yed' tas satub'tac yalji to manh ojtacoc."
        },
        {
            "number": "4",
            "text": "A in Jehová e Diosal in, ay val jun in lolonel svalcan d'a yib'anh spat eb' aj Jerusalén yed' d'a yib'anh spalacio eb' vinh sreyal Judá. A juntzanh pat chi' van sjuchajemi yic sk'anchaj sq'uenal d'a juntzanh olan d'a smuroal chonhab', yic vach' max och eb' caldeo yak' oval yed'oc."
        },
        {
            "number": "5",
            "text": "A d'a yol juntzanh pat chi', toxonhej ol b'ud'joquel yuj snivanil eb' anima ol miljoccham yuj eb' caldeo yuj yoval in k'ol te ay smay. Ol in b'at mican d'a jun chonhab' tic, yujto te nivan smul eb' ix och d'ayin."
        },
        {
            "number": "6",
            "text": "Palta ol vanhtej eb', ol vak'anxi sq'uinal eb', ol vak'an cajnaj eb' d'a junk'olal, manhxa tas ol ik'an eb'."
        },
        {
            "number": "7",
            "text": "Ol vik'xi meltzaj eb' aj Judá yed' eb' aj Israel b'aj ik'b'ilb'at d'a ch'oc chonhab'il. Ol laj in b'oanxiq'ue schonhab' eb' icha d'a sb'ab'elal."
        },
        {
            "number": "8",
            "text": "Ol viq'uel schucal eb' ix yak'och d'ayin. Ol vak'an nivank'olal smul eb' yed' spitalil d'ayin."
        },
        {
            "number": "9",
            "text": "Ol te tzalajb'oc in k'ol yuj Jerusalén tic. A val yic ol yab'an masanil nación yuj tas nivan yelk'och ol in k'ulej d'a in chonhab' tic, ol yal vach' lolonel eb' d'ayin, ol in yak'an b'inaj eb'. Palta ol sat val sk'ol eb', ol ib'xocq'ue eb' yuj xivelal ayic ol yilan eb' jantac vach'il yed' junk'olal ol vak' d'a in chonhab' tic."
        },
        {
            "number": "10",
            "text": "A ex tic tzeyala' to a jun lum tic cuseltac yajcani, manhxa anima, ma nok' nok' tz'ilchaj d'ay. Vach'chom icha chi' yajcani, a d'a yoltac scalleal Jerusalén, d'a juntzanh chonhab' d'a Judá tz'inan yajcani, b'aj manhxa junoc anima, ma junoc nok' nok' ayek' d'ay, ata' ol ab'chajxoc yoch b'it yic q'uinh, b'it yic tzalajk'olal, sb'it eb' quelemtac yed' eb' ix cob'estac ayic snupnaj eb'. Ol ik'chajcot ofrenda yic ak'oj yuj diosal d'a in templo, ol ab'chaj yalji icha tic: Calec vach' lolonel d'a Jehová Yajal d'a Smasanil, yujto te vach', xajan onh yuuj d'a masanil q'uinal, xcham eb'. A in Jehová in svala' to ol vik'xichaanh jun chonhab' tic icha d'a sb'ab'elal, xchi Jehová."
        },
        {
            "number": "11",
            "text": "A Jehová Yajal d'a Smasanil tz'alan icha tic: A d'a jun lum cannac tz'inan tic, manhxa anima, manhxa nok' nok' ay d'ay, palta a d'a spatic yichanh juntzanh chonhab' tic, manh jantacoc ol ajxoc anh ank'ultac b'aj ol tanhvajxoc nok' calnel yuj eb' stanhvumal."
        },
        {
            "number": "12",
            "text": "A d'a juntzanh chonhab' d'a tzalquixtac, d'a lum ak'lictac, d'a lum Neguev, d'a lum yic Benjamín, d'a juntzanh ay d'a spatic yichanh Jerusalén yed' pax d'a juntzanhxo chonhab' d'a yol yic Judá, ol iljocxi eb' tanhvum calnel, ol ab'chaj sb'isan nok' scalnel eb' chi'."
        },
        {
            "number": "13",
            "text": "Ol k'och sk'ual, ol elk'och b'aj ix vak' in ti' vak'an in vach'k'olal d'a chonhab' Israel yed' d'a Judá."
        },
        {
            "number": "14",
            "text": "Ayic ol javoc jun tiempo chi', ol vak'och jun yinhtilal vinhaj David reyal. A ol ik'anchaanh tojolal yed' vach'ilal d'a jun nación tic."
        },
        {
            "number": "15",
            "text": "A d'a jun tiempoal chi', a eb' aj Judá ol colchajcanel eb', axo eb' aj Jerusalén, manhxa tas ol ik'an eb'. A jun b'i tic ol ak'joc d'a eb': “A Jehová tzonh ak'anoch vach'il”, xchama."
        },
        {
            "number": "16",
            "text": "A in Jehová in svala': Malaj b'aq'uinh ol satel yinhtilal vinhaj David, ol ochnhej eb' reyal d'a Israel."
        },
        {
            "number": "17",
            "text": "Anhejtona' malaj b'aq'uinh ol satpaxel eb' sacerdote yinhtilal Leví, ol snhusnhej silab' eb' d'ayin. D'a junjun k'u ol snhusan ixim trigo eb' silab'il yed' juntzanhxo silab' ol yak' eb' d'ayin, xchi Jehová."
        },
        {
            "number": "18",
            "text": "Ix yalanxi Jehová d'ayin icha tic:"
        },
        {
            "number": "19",
            "text": "A in Jehová in tic svala' to ay jun in trato vak'naccani to ay k'ualil yed' d'ak'valil d'a stiempoal. Max yal-laj sq'uexmaj jun in trato chi'."
        },
        {
            "number": "20",
            "text": "Anhejtona' max yal-laj satel in trato vak'nac yed' vinh in checab' aj David to tz'ochnhej eb' yinhtilal vinh reyal d'a sdespacho. Manh ol satelpax in trato in b'onac yed' eb' yinhtilal Leví yic tzin yak'an servil eb' d'a sacerdoteal."
        },
        {
            "number": "21",
            "text": "A eb' yinhtilal vinh in checab' aj David chi' yed' eb' yinhtilal Leví tzin ak'an servil, ol vak' q'uib' sb'isul eb' icha q'uen k'anal, ma icha q'uen yarenail sti' a' mar malaj mach syal sb'isani, xchi Jehová."
        },
        {
            "number": "22",
            "text": "Ix yalanxi Jehová d'ayin icha tic:"
        },
        {
            "number": "23",
            "text": "¿Tom max nachajel uuj tas syal eb' anima, syal eb' to ix in patiquejel cha macanh inhtilal sik'b'ilel vuuj, aton Israel yed' Judá? Yuj chi' manhxa yelk'och eb' in chonhab' chi' d'a eb', manhxo naciónoclaj yaj d'a yol sat eb'."
        },
        {
            "number": "24",
            "text": "A in Jehová in in b'onac jun in trato yed' k'ualil yed' d'ak'valil. Svalani chajtil tz'aj sb'ey satchaanh yed' sat lum tic, max q'uexmajlaj."
        },
        {
            "number": "25",
            "text": "Anhejtona' malaj pax b'aq'uinh ol q'uexmaj in trato yed' eb' yinhtilal Jacob yed' pax eb' yic vinh in checab' aj David. Yovalil ol in siq'uelta junoc yinhtilal vinh, ol yak'an reyal d'a yib'anh eb' yinhtilal Abraham, Isaac yed' Jacob. Ol vik'xichaanh eb', yujto te ay voq'uelk'olal d'a eb', xchi Jehová."
        }
    ]
}