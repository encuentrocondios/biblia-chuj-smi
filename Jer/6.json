{
    "chapter": "6",
    "verses": [
        {
            "number": "1",
            "text": "Ex yinhtilal Benjamín, sayec b'aj tze col e b'a. Elanhec t'a Jerusalén. Puec q'uen trompeta t'a Tecoa, aq'uecq'ue te' tab' ch'oxnab'ilal t'a Bet-haquerem, yujto t'a norte scot jun niwan yaelal, niwan tas ol lajvoquel yuj."
        },
        {
            "number": "2",
            "text": "Toxo val ol in satel eb' anima ay t'a Sion, eb' te nib'ab'il."
        },
        {
            "number": "3",
            "text": "Ha eb' rey yet' eb' soldado ol javoc eb' t'a jun chonhab' tik, ol sb'oan scampamento eb' t'a spatictac. Ha b'aj ol kan junjun eb', ol satnhejel yuj eb'."
        },
        {
            "number": "4",
            "text": "Ha eb' eyajk'ol chi', syal eb' icha tik: Caq'ek lista co b'a cak'an oval yet'oc. Cotanhec, caq'ek oval yet' t'a chimk'ualil. Palta anhej to van yem k'u, vanxo yoch veven,"
        },
        {
            "number": "5",
            "text": "yuj chi' t'ak'walil ol onh ochec cak' oval yet'oc. Ol co mak'anem lanhnaj yet'tal eb' soldado stanhvan chonhab', xchi eb'."
        },
        {
            "number": "6",
            "text": "Ha Jehová Yajal t'a Smasanil tz'alan icha tik: Ch'aquequel te te', tze b'oanq'ue e tek'nub' yic tzex och eyak' oval t'a Jerusalén. Ol vak'och yaelal t'a yib'anh jun chonhab'il anima chi', yujto axonhej ixtoj anima syak' eb'."
        },
        {
            "number": "7",
            "text": "Ha t'a Jerusalén chi' spak'chaanh chukal, icha val sq'ueul sjaj junok ha ha'. Anhej ixtoj anima yet' chukal sb'inaj t'ay. Yuj chi' ol janhej yaelal t'a yib'anh jun chonhab' chi'."
        },
        {
            "number": "8",
            "text": "B'oec e b'eyb'al ex aj Jerusalén, yic wach' max viq'uel in pensar t'ayex. Tato maay, ol vak'kan tzinan e lu'um tik, manhxalaj mach ol cajnajcan t'ay, xchi Jehová."
        },
        {
            "number": "9",
            "text": "Ix yalan Jehová Yajal t'a Smasanil t'ayin icha tik: Ha eb' israel tik manhxa junok eb' ol canoc, icha tz'aj smolchaj sat te' uva manhxa b'aj skan junok pitanh sat, icha chi' ol aj eb'. Yuj chi' yacb'an manto uji jun chi', colcanel jantac eb' syal yelcani, icha val tz'aj yek' eb' swach' molan te' sat uva t'a sk'ab', xchi t'ayin."
        },
        {
            "number": "10",
            "text": "Ix in tak'vi: ¿Mamin, mach ol ab'anoc tato sval jun ab'ix tik? Icha val to macan schiquin eb', max yab'laj eb'. Tonhej sb'uchvaj eb', max schalaj sk'ol a lolonel eb'."
        },
        {
            "number": "11",
            "text": "Mamin, scot pax yoval in k'ol ed'oc t'a jun chonhab' tik. Maxtzac techaj vuj in yamanoch vaan, xin chi. Ix yalan Jehová t'ayin icha tik: Hak'uem yoval in k'ol chi' t'a yib'anh eb' unin tzek' t'a yoltac calle yet' t'a yib'anh eb' vinh quelemtac umaneq'ui. Ol yamchaj eb' vinh vinac yet' ix yetb'eyum yet' eb' te icham animaxo."
        },
        {
            "number": "12",
            "text": "Masanil spat eb', smunlajel eb', eb' ix yetb'eyum eb', ch'ocxo mach ol ik'ancanoc. Yujto a in val Jehová in svala', ol vik'q'ue in k'ab' vak'an syaelal eb' cajan t'a jun chonhab' tik."
        },
        {
            "number": "13",
            "text": "Masanil eb' nivac yelk'ochi yet' eb' malaj yelk'ochi, anhej tas syutej eb' yak'an ganar t'a spatic chukal sna'a. Anheja' eb' syaloch sb'a in checab'oc yet' eb' sacerdote, axonhej elk'al syak' eb'."
        },
        {
            "number": "14",
            "text": "Snib'ej eb' sk'ub'ejel jantac yaelal syab' in chonhab', syalan eb' to ay junk'olal, palta manh yeloclaj."
        },
        {
            "number": "15",
            "text": "Max q'uixvi jab'oc eb' sk'ulan juntzanh tas max techaj vilani. Malaj jab'oc sq'uixvelal eb', manh yojtacoc eb' tas jun q'uixvelal chi'. Yuj chi' a in val Jehová in svala', a val yic ol vak'an syaelal eb', ol satcanel eb', xchi Jehová."
        },
        {
            "number": "16",
            "text": "Ix yalan Jehová t'a eb' schonhab' icha tik: Ayic ex och tek'tek' b'aj sculusej sb'a b'e, ix valan t'ayex: Scham val eyilan b'aj tzex b'ati. Tze k'anb'ej eyab'i tas b'eal yik'nac eb' e mam eyicham. Aton t'a b'e wach' chi' tzex b'ati, ata' ol eyik' eyip, xin chi t'ayex. Palta ix eyalani: Maay, malaj co gana tzonh b'at ta', xe chi."
        },
        {
            "number": "17",
            "text": "Icha spuchaj q'uen trompeta yic syak'an ab'ix to van sjavi oval t'a skal eb' anima, icha chi' ix vutej in checanb'at eb' in checab' ex scacha', ix in checan yal eb' icha tik: Actejeccan e chuk b'eyb'al tik, yic manh ol ja yaelal t'a eyib'anh, xin chi. Palta ix eyalan icha tik: Malaj co gana scactejcani, xe chi."
        },
        {
            "number": "18",
            "text": "Yuj chi' svalan icha tik: Ab'ec ex ch'oc chonhab'il, ojtaquejequel tas ol ujoc t'a in chonhab' tik."
        },
        {
            "number": "19",
            "text": "Ab'ec e masanil ex cajan ex t'a sat lu'um tik: Ol vik'cot junok yaelal te chuk t'a yib'anh jun chonhab' tik, yuj chukal sna eb' sk'ulej, yujto maj scha yab' in lolonel eb', ix spatiquejel in k'ayb'ub'al eb'."
        },
        {
            "number": "20",
            "text": "Ex in chonhab', ¿tasto yuj tzeyik'cot incienso yic chonhab' Sabá t'ayin yet' te te' suk'uq'ui sjab' scot t'a juntzanh chonhab' najat? Maxtzac schalaj in k'ol juntzanh e silab' tze nhustz'aoc, ma juntzanhxo e silab' tzeyak'a', xchi Jehová."
        },
        {
            "number": "21",
            "text": "Yuj juntzanh tik ix yalan Jehová t'ayin icha tik: Ol vaq'uem junok tas b'aj ol sloc sb'a eyoc t'a yichanh eb' eyajk'ool. Eb' mamab'il, eb' uninab'il, eb' cajan t'a slak'anil eb' yet' eb' yamigo eb', lajannhej ol aj scham eb' smasanil, xchi Jehová."
        },
        {
            "number": "22",
            "text": "Ix yalan Jehová icha tik: Ato t'a snajatil lum lum ay t'a stojolal norte, ata' ay jun chonhab' te ay yip van yak'an lista sb'a scoti."
        },
        {
            "number": "23",
            "text": "Yed'nac sjul-lab' eb' yet' slanza. Te chuk eb', malaj yoq'uelk'olal eb'. Icha val sk'anh sq'ue vaan ha' mar, icha val chi' yel yav eb' scoti, ayq'ue eb' t'a yib'anh chej. Listaxo yaj eb' scot yak' oval eyed'oc a ex cajan ex t'a Jerusalén tik, xchi Jehová."
        },
        {
            "number": "24",
            "text": "Ha eb' anima t'a Jerusalén tik, ol yal eb' icha tik: Toxo ix cab' jun ab'ix chi', ix el quip yuj xivelal. Te ya scab'i, icha val yab'an syail junok ix ix ayic tz'alji yune'."
        },
        {
            "number": "25",
            "text": "Manhxo ex b'at munlajel, manhxo ex b'eyek' t'a yoltac b'e, yujto te ay xivk'olal. Yalxonhej b'aj ayek' eb' ajk'ool yet' syamk'ab' yic oval, xcham eb' anima chi'."
        },
        {
            "number": "26",
            "text": "Ix yalan Jehová t'a schonhab' icha tik: Ex in chonhab', aq'uecoch pichul ya sva'i yic tze ch'oxanel e cusk'olal. Ek'anhec b'alb'on t'a skal q'uen tik'aq'uil taanh. Ochanhec val t'a cusk'olal, ok'anhec val sik'lab'il, icha val yic scham junok k'otanh eyuninal, yujto a jun mach ol ex sataneloc, van sja tzak'najoc, xchi."
        },
        {
            "number": "27",
            "text": "Ix yalan Jehová t'ayin icha tik: Tzach vak'ochi yic tzak'an proval in chonhab' tik. Tza ch'olb'itej val eb' sik'lab'il, tzilan val tas yaj sb'eyb'al eb'."
        },
        {
            "number": "28",
            "text": "Te pit eb' smasanil, alum pecal eb'. Ix pitb'iel spixan eb' icha stzatzil q'uen bronce, ma q'uen hierro."
        },
        {
            "number": "29",
            "text": "Ayic slavaj te' k'ak' yet' junok lavlab', schacb'i te', tz'ulaxel q'uen plomo t'a skal q'uen plata. Palta haxo in chonhab' tik, wach'chom ix vak'lej in b'oan sb'eyb'al eb', palta malaj jab'oc yelk'ochi, yujto malaj jab'oc swach'il sb'eyb'al eb', max satel chukal t'a skal eb'."
        },
        {
            "number": "30",
            "text": "Yuj chi' ol aljoc yuj eb' to lajan eb' icha schucal q'uen plata sjulchajeli, yujto a in Jehová in tik, ix in spatiquejel eb', xchi Jehová."
        }
    ]
}