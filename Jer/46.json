{
    "chapter": "46",
    "verses": [
        {
            "number": "1",
            "text": "Ix lolonxi Jehová d'ayin Jeremías in tic yuj juntzanh nación."
        },
        {
            "number": "2",
            "text": "Ix yal yuj Egipto, yuj vinhaj Necao sreyal Egipto yed' pax eb' soldado vinh, aton vinh ix ak'ji ganar d'a Carquemis d'a slak'anil a' Éufrates yuj vinhaj Nabucodonosor sreyal Babilonia. Aton yic schanhil ab'il yoch vinhaj Joacim yuninal vinhaj Josías reyal d'a Judá, aton ta' ix uji jun chi'."
        },
        {
            "number": "3",
            "text": "Tz'avaj eb' yajalil eb' soldado, syalan eb' icha tic: B'oec e maclab' jul-lab'. Ixiquec oval."
        },
        {
            "number": "4",
            "text": "Aq'uecoch stz'um nok' e chej, tzex q'ue d'a yib'anh nok'. Aq'uecq'ue e q'uen xumpil tze tzolan e b'a. nhiquecq'ue ye snhi' e lanza. Aq'uecoch smacul snhi' e k'ool, xchi eb'."
        },
        {
            "number": "5",
            "text": "Palta, ¿tas jun van yuji tic? A svilani to a eb' soldado vinhaj Necao van smeltzaj eb' d'a spatic yuj xivelal, sacleminac sb'atcan eb' elelal. Maxtzac meltzajb'at q'uelan eb' d'a spatic."
        },
        {
            "number": "6",
            "text": "A eb' jelan sb'eyi maxtzac yal-laj yel lemnaj eb'. Yed' pax eb' te tek'an, maxtzac yal-laj scolan sb'a eb'. A d'a stojolal norte d'a sti' a' Éufrates, ata' tz'ak'ji ganar eb', schampaxcan eb'."
        },
        {
            "number": "7",
            "text": "¿Mach jun nación syik'chaanh sb'a chi' icha a' Nilo, ma icha junoc a a' tz'el d'a smelemal?"
        },
        {
            "number": "8",
            "text": "Aton Egipto van yik'anchaanh sb'a, icha tz'aj sq'ue a' Nilo, ma icha junoc a a' tz'el d'a smelemal. Ix yalan eb' aj Egipto chi' icha tic: Ol onh q'uib'chaanh, ol co mac sat lum luum tic, ol laj co satel chonhab' yed' masanil eb' cajan d'ay, xchi eb'."
        },
        {
            "number": "9",
            "text": "Pilec eyip yed' nok' e chej. Iq'uecb'at e carruaje. B'atocab' eb' soldado aj Etiopía yed' eb' aj Libia, yed'nacocab' smaclab' jul-lab' eb'. B'atocab' pax eb' soldado aj Lidia te jelan sjulvaji."
        },
        {
            "number": "10",
            "text": "Aton jun sk'ual yoval in k'ol a in Jehová Yajal in d'a smasanil, jun k'ual yic ol in pacan in b'a d'a eb' ayoch ajk'olal d'ayin. Yuj q'uen espada ol cham eb' smasanil, masanto ol pimb'oc q'uen yuj chik', yujto tzijtum eb' soldado ol vak' miljoccham d'a norte, d'a slak'anil a' Éufrates. Icha nok' silab' ol aj scham eb'."
        },
        {
            "number": "11",
            "text": "Ex aj Egipto, ixiquec d'a Galaad e say yanhal tas tzex ik'an chi'. Vach'chom te nivan yanhal chi' tze k'ana', palta malaj ol ochoc, yujto manhxalaj yanhal tas tzex ik'an chi'."
        },
        {
            "number": "12",
            "text": "Yojtacxo masanil nación to van yel e q'uixvelal. Masanil b'aj tz'ab'chaj yel eyav. Toxonhej stenlaj sb'a eb' soldado, junnhej b'aj stelvican eb' d'a sat luum, xchi Jehová."
        },
        {
            "number": "13",
            "text": "Ix yalanxi Jehová d'ayin Jeremías in tic yuj tas ol aj sja vinhaj Nabucodonosor sreyal Babilonia yak' oval d'a Egipto tic:"
        },
        {
            "number": "14",
            "text": "Alel d'a yol smacb'en Egipto, aton d'a Migdol, d'a Menfis yed' d'a Tafnes icha tic: Aq'uec lista e b'a. Macvajanhec, yujto van scham eb' anima d'a e lak'anil yuj q'uen espada."
        },
        {
            "number": "15",
            "text": "¿Tas yuj toxonhej teltumb'a eb' soldado? ¿Tas yuj maj yal stek'b'an sb'a eb'? Icha chi' ix aji yujto a in Jehová in ix vak' ak'joc ganar eb'."
        },
        {
            "number": "16",
            "text": "A eb' soldado sloc sb'a yoc eb', stelvi eb', syal-lan eb' d'ay junjun: Onh elec d'a tic, paxoconhec d'a co chonhab', d'a co nación b'aj ix onh alji. Onh elec lemnajoc yacb'an manto onh miljoccham d'a oval tic."
        },
        {
            "number": "17",
            "text": "A vinh sreyal Egipto tic tonhej ste lolon vinh, palta malaj vach' yoch vinh, xchi eb'."
        },
        {
            "number": "18",
            "text": "A in Rey in, a in b'i aton Jehová Yajal d'a Smasanil, a in svak' in ti': Icha lum vitzal Tabor ek'al schaanhil d'a juntzanhxo lum vitz, ma icha lum vitzal Carmelo te chaanh yajq'ue d'a yib'anh a' mar, icha chi' yip jun ajk'ol van sjavi d'ayex."
        },
        {
            "number": "19",
            "text": "Yuj chi', a ex cajan ex d'a Egipto tic, aq'uec lista e b'a yujto ol ex ik'jocb'at d'a ch'oc nacional. A chonhab' Menfis ol can tz'inan, ol-laj juchajcanemoc, manhxalaj mach ol cajnaj d'ay."
        },
        {
            "number": "20",
            "text": "A Egipto tic lajan icha junoc cob'es vacax vach' yilji, palta d'a stojolal norte van scot jun ajk'ol icha nok' cach ol ul sataneloc."
        },
        {
            "number": "21",
            "text": "A juntzanh soldado majnab'ilcoti, te b'aq'uech eb', icha nok' quelem vacax b'aq'uech, palta ipan eb' ol b'at elelal. Manhxo ol yal-laj stek'b'an sb'a eb', yujto sjavi sk'ual yak'ji ganar eb', sjavi yorail yak'ji syaelal eb'."
        },
        {
            "number": "22",
            "text": "A in Jehová in svala', ayic ol javoc eb' soldado ul yak' oval d'a Egipto tic, ol el lemnaj eb' aj Egipto tic icha sb'at junoc nok' chan ayic xiv nok'. Icha sb'at eb' vinh vinac yed' sch'acab' ch'acoj te', icha chi' ol aj sjavi eb' ajk'ol chi' d'a eb'."
        },
        {
            "number": "23",
            "text": "A in Jehová in svala', vach'chom malaj mach schaxoch d'a eb' icha te te' k'ayum, palta ol ch'acjoquel eb' icha tz'aj sch'acjiel te' nivac ch'acte'. Yujto ek'to sb'isul eb' ajk'ol chi' d'a nok' k'ulub', manhxo b'ischajb'enoc eb'."
        },
        {
            "number": "24",
            "text": "A eb' aj Egipto tic ol ak'joc q'uixvelal eb', ol ak'jococh eb' d'a yol sk'ab' juntzanh nación ol cot d'a stojolal norte, xchi Jehová."
        },
        {
            "number": "25",
            "text": "A Jehová Yajal d'a Smasanil, sDiosal Israel a tz'alan icha tic: Ol in satel Amón, aton sdiosal eb' aj Tebas. Ol vak'pax syaelal eb' aj Egipto, sdiosal eb' yed' sreyal eb'. Ol vak' syaelal vinh sreyal Egipto chi' yed' eb' tz'ak'anoch vinh yipoc sk'ool."
        },
        {
            "number": "26",
            "text": "Ol vak'och eb' d'a yol sk'ab' eb' ajk'ol ol milanchamoc, aton vinhaj Nabucodonosor sreyal Babilonia yed' eb' soldado. Palta a in Jehová in svala' to a d'a b'aq'uinh, ol cajnajxoc anima d'a Egipto tic, ichataxon yaji, xchi Jehová."
        },
        {
            "number": "27",
            "text": "Ix yalanpax Jehová icha tic: Ex aj Israel yinhtilal Jacob, in checab' eyaji, manh ex xivoc, yujto ol ex in colel yed' eb' eyuninal d'a jun nación najat b'aj ix ex ik'jib'ati. A in Jehová in svala' to ol ex cajnajxoc d'a junk'olal, manhxa tas ol e na'a, manhxa mach ol ex xib'tanoc."
        },
        {
            "number": "28",
            "text": "Ex yinhtilal Jacob in checab' eyaji, manh ex xivoc. Ayinnhejoch eyed'oc, ol in satel masanil juntzanh nación b'aj ix ex in saclemejb'ati. Palta a ex tic manh ol ex in satel-laj, manh ol ex canpaxlaj d'a ichnhejta', anhej to ol vak'och eyaelal icha d'a smojal, xchi Jehová."
        }
    ]
}