{
    "chapter": "8",
    "verses": [
        {
            "number": "1",
            "text": "Ix yalanxi Jehová icha tik: Ha t'a jun pekti’ chi', ol joychajk'eta sb'aquil heb' ak'annac reyal t'a Judá b'aj mukan, sb'aquil heb' ak'annac yajalil, sb'aquil heb' sacerdote, sb'aquil heb' yalnacoch sb'a in chekab'oc yet' sb'aquil pax juntzanhxo heb' ek'nac kajan t'a Jerusalén."
        },
        {
            "number": "2",
            "text": "Ol laj b'atkan lean sb'aquil heb' chi' t'a yoc k'u, t'a yoc k'een uj yet' t'a yoc k'een k'anal. Ayic pitzanto heb', xajan juntzanh chi' yuj heb', yak'nac serwil heb', yalnac sb'a heb' t'ay. Yuj chi' malaj mach ol molank'e sb'aquil heb' chi' yic smucchaji. Ol kannhej ta' icha tz'ajkan stza' nok' nok'."
        },
        {
            "number": "3",
            "text": "Ha in Jehová Yajal in t'a Smasanil, a in swala' to a jantac heb' anima pitzanto ol kan t'a skal juntzanh anima te chuk tik, ol snib'ej cham sb'a heb' t'a yichanh to pitzan b'aj ol in saklemkanb'at heb' t'a skal juntzanhxo chonhab'."
        },
        {
            "number": "4",
            "text": "Ha Jehová ix alan t'ayin icha tik: Ach Jeremías icha tik tzutej alan t'a jun in chonhab' tik: Tato ay junok mach stelwi, tocwal maxtzac k'e waan. Tato ay junok mach satb'at t'a junok b'e, tocwal maxtzac sayxi sb'e chi'."
        },
        {
            "number": "5",
            "text": "Palta a exxo tik ex israel, ¿tas yuj tzeyik'el he b'a t'ayin? Ex aj Jerusalén, ¿tas yuj maxtzac ex meltzajxi t'ayin? ¿Tas yuj ha t'a juntzanh comon Dios tzeyak'och he pensar, haxo t'ayin malaj he gana he meltzajxi?"
        },
        {
            "number": "6",
            "text": "Ix in maclej wal wab'i, palta malaj mach slolon t'a stojolal. Malaj wal junok mach sna sb'ha t'a schukal syalani: ¿Tas wal ix in k'ulej? manh xchioc. Sb'atkan heb' smasanil t'a yol b'e, icha sb'at lemnaj nok' chej t'a owal."
        },
        {
            "number": "7",
            "text": "Ha nok' cigüeña tzek' jenhenhoc t'a satcha’anh, yojtak nok' b'ak'uinh ol meltzaj nok'. Yed' nok' cuwajte', nok' sanhcapech yet' nok' grulla, yojtak nok' b'ak'uinh ol b'at nok' t'a junocxo lugar. Ha exxo pax tik ex in chonhab', manh eyojtakoc jab'oc in k'ayb'ub'al."
        },
        {
            "number": "8",
            "text": "¿Tas yuj tzeyala' to ay he pensar, eyojtak in k'ayb'ub'al eyalani? Palta haxo heb' slaj tz'ib'anelta in k'ayb'ub'al, slaj sk'ex heb' tas syala'."
        },
        {
            "number": "9",
            "text": "Ha juntzanh heb' jelan yalan chi', ol q'uixwokkanel heb', ol somchajk'e sk'ol heb', ol kotkan t'a yib'anh heb'. Ix spatiquejel in lolonel heb', yuj chi' ¿b'ajtil ol yik' sjelanil heb'?"
        },
        {
            "number": "10",
            "text": "Yuj wal chi' ol wak'kanoch heb' ix yetb'eyum heb' t'a yol sk'ab' heb' ch'oc winaquil, haxo sluum heb' ch'oc mach ol ikankanoc. Masanil heb' niwac yelk'ochi yet' heb' malaj yelk'ochi, axonhej yak'an ganar heb' t'a spatic chukal, a chi' sna heb'. Icha pax chi' heb' syaloch sb'a in chekab'oc yet' heb' sacerdote, axonhej elk'al syak' heb'."
        },
        {
            "number": "11",
            "text": "Snib'ej heb' sk'ub'ejel jantac yaelal syab' in chonhab'. Syalan heb' to ay junk'olal, palta manh yeloclaj."
        },
        {
            "number": "12",
            "text": "Max q'uixwi heb' sk'ulan juntzanh tas max techaj wilani. Malaj jab'oc sq'uixwelal heb', manh yojtakoc heb' tas jun q'uixwelal chi'. Yuj chi', a in wal Jehová in swala', a wal yic ol wak'an syaelal heb', ol satkanel heb', xchi Jehová, xa chi."
        },
        {
            "number": "13",
            "text": "Syalanpax Jehová icha tik: Ol wik'el heb' in chonhab' t'a tik, yujto icha wal junok snunal te' uwa, ma junok ste'al te' higo malaj sat, tonhej sk'ajb'anel xiil ayic wan stacjieli, icha chi' yaj heb'. Yuj chi' a tas ix wak' t'a yol sk'ab' heb', ol wik'xiek' t'a heb', xchi."
        },
        {
            "number": "14",
            "text": "Ol yal heb' aj Judá icha tik: ¿Tas yuj tzonh kan t'a tik? Co molb'ejec ko b'a, conh b'atekkan t'a chonhab' wach' yajoch smuroal. Ata' ol ko col ko b'a, wach'chom t'a skal owal ol onh chamoc. Ha Jehová ko Diosal tzonh sataneli, yujto ix och ko mul t'ay, ichato ix yak' cuk' ha ha' ayb'at weneno t'a skal."
        },
        {
            "number": "15",
            "text": "Ix ko na' to wach' ol onh elk'ochoc, palta malaj tas wach' ix ak'ji t'ayonh. Ha ko naani to tzalajk'olal ol onh ajoc, palta anhej xivk'olal ix jawi t'ayonh."
        },
        {
            "number": "16",
            "text": "Van sjawi heb' ajk'ol t'ayonh. Sjornaj snhi' nok' schej heb' t'a Dan, skab'ul ato t'a tik. Ayic tz'ok' nok', tz'ib'xi wal lum lum tik. Sjawi heb' satel ko chonhab' tik yet' masanil tastac ay t'ay yet' masanil onh kajan onh t'a tik, xchi heb'."
        },
        {
            "number": "17",
            "text": "Ix yalanxi Jehová icha tik: Ol wak'cot chamel t'a he kal icha wal schiwaj nok' chan te ov schiwaji. Manhxalaj mach syal yak'an nanamax nok', xchi Jehová chi'."
        },
        {
            "number": "18",
            "text": "Ha in cusk'olal tik manhxalaj yanhal, slajwi wal el in pixan yuj swab'i."
        },
        {
            "number": "19",
            "text": "Tz'ab'chaj wal yel yav heb' wetchonhab' t'a smasanil yol ko macb'en. Syalan heb', ¿tom manhxo ayoquek' Jehová t'a Sion? ¿Tom manhxo ayoquek' ko reyal sik'b'il och yuj Jehová ta'? xchi heb'. Ix tak'wi Jehová t'a heb' icha tik: ¿Tas yuj ix he tzuntzejcot yowal in k'ool ayic ix ex och ejmelal t'a comon Dios, juntzanh yechel malaj yelk'ochi, ch'oc b'aj cotnac? xchi."
        },
        {
            "number": "20",
            "text": "Syalan heb' anima icha tik: Toxo ix ek'b'at stiempoal ko colji, icha yek'b'at stiempoal jochoj trigo, ma icha yek'b'at stiempoal smolchaj sat avb'en, xchi heb'."
        },
        {
            "number": "21",
            "text": "Swab' wal syail yuj syaelal heb' wetchonhab'. Toxo ix k'echaanh cusk'olal yet' xivk'olal t'ayin."
        },
        {
            "number": "22",
            "text": "Yacb'an ay yanhal t'a Galaad, ay pax heb' syal yanhtan ta', ¿tas yuj max anhtaj in chonhab' tik?"
        }
    ]
}