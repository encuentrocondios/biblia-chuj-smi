{
    "chapter": "41",
    "verses": [
        {
            "number": "1",
            "text": "A d'a yuquil uj ix b'at vinhaj Ismael yuninal vinhaj Netanías yed' lajunhvanh soldado d'a Mizpa yic b'at lolon eb' vinh yed' vinhaj Gedalías chi', junnhej ix va eb' vinh yed' vinh. (A vinhaj Ismael chi', yixchiquin pax vinh vinhaj Elisama, yinhtilal eb' vinh rey, nivan yopisio vinh d'a vinh sreyal Judá d'a yalanhtaxo.)"
        },
        {
            "number": "2",
            "text": "Yacb'an van sva eb' vinh, ix q'ue vaan vinhaj Ismael yed' eb' vinh lajunhvanh ajun yed' chi', ix smilancham vinhaj Gedalías chi' eb' vinh d'a q'uen espada, aton vinh ix ak'jioch gobernadoral d'a Judá yuj vinh sreyal Babilonia."
        },
        {
            "number": "3",
            "text": "Ix smilanpaxcham masanil eb' aj Judá yed' eb' soldado aj Babilonia ayek' yed' vinhaj Gedalías vinhaj Ismael chi'."
        },
        {
            "number": "4",
            "text": "Axo d'a junxo k'u, ayic toxo ix cham vinhaj Gedalías chi', manta mach tz'ojtacanel tas ix uji chi',"
        },
        {
            "number": "5",
            "text": "ix k'och 80 eb' vinh vinac spetoj d'a Siquem, d'a Silo yed' d'a Samaria. Toxo ix sjoxel xil sti' eb' vinh, tzilchimtac spichul eb' vinh ayochi, axo snivanil eb' vinh echentac yaji, munil a eb' vinh icha chi' ix yutej sb'a. Yed'nac ixim trigo eb' vinh yed' incienso yic syak' eb' vinh silab'il d'a Jehová d'a templo."
        },
        {
            "number": "6",
            "text": "A d'a Mizpa chi' ix elta vinhaj Ismael chi' ul scha eb' vinh, van stz'acan ok' sb'a vinh, axo yic ix schalan sb'a vinh yed' eb' vinh, ix yalan vinh d'a eb' vinh icha tic: --Cotanhec, ul ilec vinhaj Gedalías yuninal vinhaj Ahicam, xchi vinh."
        },
        {
            "number": "7",
            "text": "Palta anhej yic ix k'och eb' vinh vinac chi' d'a snanhal chonhab' chi', ix miljicham eb' vinh yuj vinhaj Ismael chi' yed' eb' ajun yed' vinh. Ix yumjicanb'at snivanil eb' vinh d'a yol jun nivan jul yed'tal a'."
        },
        {
            "number": "8",
            "text": "Palta ay lajunhvanh eb' vinh d'a scal eb' vinh van smiljicham chi' ix alan d'a vinhaj Ismael chi': --Manh onh a milchamoc, a onh tic ay ixim co trigo, ixim cebada, co aceite, ay pax nok' co yal chab'. A juntzanh chi' k'ub'anel cuj d'a spatictaquel co chonhab', xchi eb' vinh. Yuj chi' majxo miljoccham eb' vinh yuj vinhaj Ismael yed' eb' ajun yed' vinh."
        },
        {
            "number": "9",
            "text": "(A jun jul b'aj ix ak'jiem snivanil eb' vinh ix smilcham vinhaj Ismael chi', aton jun schecnac vinhaj rey Asa joychajoc, yic scolannac sb'a vinh d'a vinhaj Baasa sreyal Israel. A jun jul chi' te levan, palta ix b'ud'ji yuj snivanil eb' anima ix smilcham vinhaj Ismael chi'.)"
        },
        {
            "number": "10",
            "text": "Ix yik'anb'at eb' ix yisil vinh rey vinhaj Ismael chi' yed' eb' anima ayek' d'a Mizpa chi', aton eb' ix ak'ji stanhvej vinhaj Gedalías yuj vinhaj Nabuzaradán. Ix ik'jib'at eb' yuj vinh, yic sb'atcan eb' d'a yol smacb'en Amón presoal."
        },
        {
            "number": "11",
            "text": "Axo yic ix yab'an vinhaj Johanán yuninal vinhaj Carea yed' eb' yajalil soldado ayek' yed'oc, yuj jantac chucal ix sk'ulej vinhaj Ismael chi',"
        },
        {
            "number": "12",
            "text": "ix smolb'an masanil eb' soldado eb' vinh, ix b'at eb' vinh yak' oval yed' vinhaj Ismael chi'. A b'aj ay jun nivan yed'tal a' d'a Gabaón, ata' ix ilchaj vinh yuj eb' vinh."
        },
        {
            "number": "13",
            "text": "Axo eb' van yik'jib'at icha presoal yuj vinhaj Ismael chi', ayic ix yilan vinhaj Johanán chi' eb' yed' eb' vinh yajalil eb' soldado ajun yed' vinh, ix te tzalaj eb'."
        },
        {
            "number": "14",
            "text": "Ix meltzaj eb' smasanil, ix yak'anoch sb'a eb' yed' vinhaj Johanán chi'."
        },
        {
            "number": "15",
            "text": "Palta axo vinhaj Ismael chi' yed' vajxacvanhxo eb' vinh ajun yed'oc, ix el lemnaj eb' vinh, ix b'atcan eb' vinh d'a yol yic Amón."
        },
        {
            "number": "16",
            "text": "A vinhaj Johanán yed' eb' soldado chi' ix ik'anxicanek' eb' anima, ix coljipax eb' yuj eb' vinh, aton eb' cajan d'a Mizpa ix yik'b'at vinhaj Ismael chi' ayic ix lajvi smilancham vinhaj Gedalías vinh. A juntzanh eb' anima chi', ay eb' vinh soldado, ay eb' ix ix, ay eb' unin, ay pax eb' nivac yopisio. Aton eb' ix ik'jixicanek' d'a vinhaj Ismael d'a Gabaón"
        },
        {
            "number": "17",
            "text": "yic sb'at eb' elelal d'a Egipto yujto xivnac eb' d'a eb' aj Babilonia, yujto ix miljicham vinhaj Gedalías, vinh ix sik'jioch gobernadoral yuj vinh sreyal Babilonia yuj vinhaj Ismael. Ix b'atnhej eb', masanto ix k'och eb' d'a Gerut-quimam, d'a slak'anil Belén. Ata' ix och vaan eb', yujto van sb'at eb' d'a Egipto chi' yalani."
        }
    ]
}