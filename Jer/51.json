{
    "chapter": "51",
    "verses": [
        {
            "number": "1",
            "text": "Ix yalan Jehová icha tic: Ol vak'b'at jun nivan ik' d'a Babilonia yed' d'a eb' cajan d'ay, ol satjoquel eb' yuuj."
        },
        {
            "number": "2",
            "text": "Icha tz'aj yel smatz'il ixim trigo yuj ik', icha chi' ol utaj yuj eb' ajk'ool. Manhxalaj eb' cajan d'ay ol canoc. Ayic ol k'och jun k'ual yic ol satjoquel eb' chi', yalxonhej b'aj ol cot eb' ajk'ol yak' oval yed' eb'."
        },
        {
            "number": "3",
            "text": "Sb'o'ocab' sjul-lab' eb' julvajvum. Yak'ocab'och smacul snhi' sk'ol eb'. Mocab' ok' sk'ol eb' d'a eb' quelemtac aj Babilonia. Satocab'el eb' soldado d'a junelnhej."
        },
        {
            "number": "4",
            "text": "D'a masanil schonhab' eb' caldeo, ol laj can teljab' eb' anima scham d'a yoltac calle."
        },
        {
            "number": "5",
            "text": "Vach'chom a eb' aj Israel yed' eb' aj Judá, ix och smul eb' d'ayin, palta maxto vactejcanlaj eb' a in Jehová Yajal in d'a Smasanil, sDiosal in eb', a inxonhej Ochi."
        },
        {
            "number": "6",
            "text": "Elanhec lemnaj d'a Babilonia chi', mach ex e gana tze col e b'a yic vach' max ex cham yuj smul. Yujto ix k'och sk'ual vak'an in pac d'ay icha val smojalil."
        },
        {
            "number": "7",
            "text": "Ix vak'lab'ej Babilonia ayic ix vak'anem yoval in k'ol d'a yib'anh masanil nación. Ix in yam icha junoc copa nab'a oro b'aj ix yuk' anh masanil yolyib'anhq'uinal tic. Ayic ix yuk'an eb' chi', ix q'ue d'a sjolom eb'."
        },
        {
            "number": "8",
            "text": "Palta elanhchamel ix em lanhnaj Babilonia chi', chok' ix aji. Ok'anhec yuuj. Iq'ueccot yanhal, ol quila' tato olto anhtajoc, xchi Jehová."
        },
        {
            "number": "9",
            "text": "A eb' ch'oc nacional cajan ta', syal eb' icha tic: Toxo ix canhtej Babilonia tic, palta maxtzac b'olaj. Canocab'i. Conh paxec junjun onh b'ajtac ay co chonhab', yujto a smul jun chonhab' tic, toxo ix q'uek'och d'a satchaanh, ix ek'b'at d'a yib'anh asun, xchi eb'."
        },
        {
            "number": "10",
            "text": "Syal eb' aj Israel yed' eb' aj Judá: Van spactzitan Jehová yuj tas ix onh utaji. Coyec, calequel d'a Sion tas toxo ix sk'ulej co Diosal, xchi eb'."
        },
        {
            "number": "11",
            "text": "A Jehová nab'ilxo yuuj to ol satel Babilonia, yuj chi' a' ix checancot eb' sreyal Media yic tzul satanel eb'. Icha val chi' ix aj spacan sb'a Jehová chi' yuj tas ix utaj stemplo yuj eb'. Tz'alchaj d'a eb' soldado: Lista tzeyutej e jul-lab'. Aq'uecoch e maclab' jul-lab'."
        },
        {
            "number": "12",
            "text": "Iq'uecchaanh junoc yechel yic tze ch'oxani to sb'at eyak' oval d'a smuroal Babilonia, xchi. Vach'ocab' tz'aj yoch oyan eb' soldado d'a spatic. Ayocab' eb' stanhvani. Ayocab' eb' sk'ub'ejel sb'a yic smaclan eb' soldado eb' tz'elta yak' oval d'ayex. Yujto van yelk'och tas nab'il yuj Jehová sk'ulan d'a eb' cajan d'a Babilonia chi'."
        },
        {
            "number": "13",
            "text": "A ex val tic ex aj Babilonia, d'a stitac a' nivac a' cajan ex, yuj chi' te b'eyum ex. Toxo ix javi sk'ual e satel d'a junelnhej."
        },
        {
            "number": "14",
            "text": "A Jehová Yajal d'a Smasanil, toxo ix yak' sti', ix yalani: Ol te b'ud'joquel yol e nación tic yuj eb' ajk'ool icha val nok' k'ulub' manhxo b'ischajb'enoc. Ol el yav eb' ayic ol ex yak'an ganar eb', xchi."
        },
        {
            "number": "15",
            "text": "A Jehová b'oannac lum luum tic yed' spoder yed' sjelanil. Sb'oannacpax yolyib'anhq'uinal tic. Yed' pax sjelanil chi', sjenhb'annacb'at satchaanh."
        },
        {
            "number": "16",
            "text": "A tz'alani, nhilili sk'anh k'u syak'an nhab'. A tz'ik'anchaanh asun b'aj slajvik'och lum luum tic. A tz'ak'anek' copnaj leb'lon d'a scal yaxnhab'. A tz'ik'anelta ik' b'aj molb'ab'il yuuj."
        },
        {
            "number": "17",
            "text": "A eb' anima, yelxo val malaj jab'oc spensar eb'. Max q'uixvi jab'oc eb' yuj juntzanh yechel comon dios sb'o'o. A juntzanh yechel chi', malaj spixan, tonhej syak' sb'a eb' anima chi' musansatil yuuj."
        },
        {
            "number": "18",
            "text": "A juntzanh yechel chi', malaj jab'oc yelk'ochi, yic b'uchval yaji. Ayic ol javoc jun k'ual, ol satel juntzanh chi' yuj Jehová."
        },
        {
            "number": "19",
            "text": "A sDiosal vinhaj Jacob te ch'oc yeli, a ix b'oan masanil tastac. A ix sik'anel Israel yic tz'ochcan schonhab'oc. A sb'i, Jehová Yajal d'a Smasanil."
        },
        {
            "number": "20",
            "text": "Ix yalan Jehová icha tic: A Babilonia icha in nivan mak'lab' q'ueen yaji, icha pax in yamk'ab' yic oval yaji. A yed'oc ix vak' ak'joc ganar juntzanh nación yed' sreyal."
        },
        {
            "number": "21",
            "text": "A yed'oc ix in milcham nok' chej yed' eb' ayq'ue d'a yib'anh nok'. Ix vak'anpax lajvoquel carruaje yed' eb' ayq'ue d'a yool."
        },
        {
            "number": "22",
            "text": "A yed'oc ix vak' miljoccham eb' vinh vinac, eb' ix ix, eb' ichamtac, eb' quelemtac yed' eb' ix cob'estac."
        },
        {
            "number": "23",
            "text": "A yed'oc ix vak' miljoccham eb' tanhvum calnel yed' nok' calnel chi'. Ix vak'anpax miljoccham eb' smunlaj yed' nok' vacax, ix champax nok' vacax chi'. Ix vak'an miljoccham eb' gobernador yed' eb' yajal."
        },
        {
            "number": "24",
            "text": "A in val Jehová in sval d'ayex in chonhab' ex tic: D'a eyichanh ol vak' val spac d'a Babilonia yed' d'a eb' cajan d'ay icha val smojal chucal ix sk'ulej eb' d'a Sion."
        },
        {
            "number": "25",
            "text": "A Babilonia chi', lajan icha junoc nivan vitz satanel masanil sat lum luum. Yuj chi' ajk'ol in d'ay, ol vak'an syaelal. A yed' vip ol vequem juynajoc. Ol b'atcan b'ulnaj d'a sattac pak'an. Lajan ol ajcan icha junoc vitz tz'anacb'ati."
        },
        {
            "number": "26",
            "text": "Manhxa junoc q'uen q'ueen ol elta d'a scal juntzanh ol em lanhnaj chi' olto k'anchajoc ayic ol b'o junocxo pat. Tz'ininixonhej ol ajcan Babilonia chi' d'a junelnhej."
        },
        {
            "number": "27",
            "text": "Iq'uecq'ue sch'oxnab'il yic oval d'a Babilonia. Puec q'uen trompeta yic syak' lista sb'a juntzanhxo nación scot yak' oval yed'oc. Q'ueocab' van eb' aj Ararat, eb' aj Mini yed' pax eb' aj Askenaz yak' oval yed'oc. Sik'jocab'och junoc yajal yic scuchb'an eb' soldado d'a oval. B'atocab' nok' chej d'a oval icha nok' k'ulub' manhxo b'ischajb'enoc."
        },
        {
            "number": "28",
            "text": "Yak'ocab' lista sb'a juntzanhxo nación sb'at yak' oval d'ay. Cotocab' eb' sreyal Media, eb' gobernador, eb' nivac yopisio yed' masanil eb' anima ay d'a yol smacb'en, xchi Jehová."
        },
        {
            "number": "29",
            "text": "A lum luum tic, ol ib'xocq'ue luum. Ol tzicub'tanhaj luum, yujto ol yaq'uelk'och Jehová tas nab'il yuuj. A Babilonia ol can tz'inan icha tz'inan luum, manhxalaj mach ol cajnaj d'ay."
        },
        {
            "number": "30",
            "text": "A eb' soldado yic Babilonia chi', manhxo ol yal scolan sb'a eb'. Toxonhej ol ochcan eb' d'a yoltac b'aj scol sb'a. Manhxalaj yip eb', lajan ol ajcan eb' icha eb' ix ix. Ol laj mak'joquem lanhnaj schonhab' eb', ol laj nhusjoctz'a spat eb'."
        },
        {
            "number": "31",
            "text": "B'elb'onxonhej ol aj sk'och eb' checab' yal d'a vinh sreyal Babilonia to toxo ix ak'ji ganar schonhab' vinh chi' smasanil."
        },
        {
            "number": "32",
            "text": "A b'aj jay a a' b'aj tz'ek' eb' anima, ol laj macjoc yuj eb' ajk'ol chi'. A b'aj scol sb'a eb' soldado, ol nhusjoctz'aoc, yuj chi' ol te xiv eb' soldado chi'."
        },
        {
            "number": "33",
            "text": "A Jehová Yajal d'a Smasanil, sDiosal Israel, syal icha tic: A eb' aj Babilonia, lajan eb' icha ixim trigo vach'xo yajem d'a yol junoc tek'lab', toxo val sk'och stiempo stek'chaji, xchi Jehová."
        },
        {
            "number": "34",
            "text": "A eb' aj chonhab' Sion, syal eb' icha tic: A vinhaj Nabucodonosor sreyal Babilonia, chok' ix onh yutej vinh. Mesesi ix yutejcan co chonhab' vinh icha junoc uk'ab' manhxa tas d'a yool. Ichato ix onh sturb'at vinh icha junoc nok' nivaquil nok' ay d'a yol a' mar. Ix b'ud'ji val sk'ol vinh yuj masanil tastac ay d'ayonh, axo ixto cani ix syumcanel vinh. Stupocab' Babilonia icha val ix onh yutej. Stupocab' eb' caldeo, yuj eb' anima ix smilcham eb' d'a co cal, xchi eb' aj Jerusalén chi'."
        },
        {
            "number": "35",
            "text": "Syal Jehová d'a eb' aj Jerusalén icha tic: A in ol in ch'olb'itej d'a stojolal tas ix ex utaji. Ol vaq'uek' e pac d'a eb' eyajk'ool. Ol laj vak' tup masanil a' nhajab' yed' sjajtac a a' ay d'a Babilonia."
        },
        {
            "number": "36",
            "text": "Toxonhej ol q'uecan b'ulan sk'ajil. Axonhej nok' oques ol cajnaj ta', manhxalaj mach olto cajnaj d'ay. Ol te xiv eb' anima yilani, ol b'uchvaj pax eb' d'ay."
        },
        {
            "number": "37",
            "text": "Ol el yav eb' aj Babilonia chi' icha nok' choj, ol el pax yav eb' icha nok' yunetac choj chi'."
        },
        {
            "number": "38",
            "text": "Yacb'an ste k'ak'b'i eb' stzalaji, ichato ol in b'o junoc nivan vael d'a eb', ol vak'an anh yuk' eb', yic stzalaj eb'. Slajvi chi' ol satel sk'ol eb' svay d'a junelnhej, manhxa b'aq'uinh ol el svayanh eb' chi'."
        },
        {
            "number": "39",
            "text": "Ol vik'b'at eb' b'aj ol miljocchamoc, icha tz'aj yik'jib'at nok' yunetac calnel, nok' chiva yed' nok' ch'ac calnel b'aj smilji."
        },
        {
            "number": "40",
            "text": "A Babilonia te b'inajnac d'a yolyib'anhq'uinal tic, palta ol ak'joc ganar. Toxonhej ol xivcanq'ue juntzanh nación ayic ol yilan eb'."
        },
        {
            "number": "41",
            "text": "Icha val to a a' mar ol b'at secnaj d'a yib'anh, ol mucchajcan yuj a'."
        },
        {
            "number": "42",
            "text": "A val schonhab'il, ol laj can tz'inan, icha tz'inan luum ol ajcanoc. Manhxa mach ol cajnajxoc d'ay, manhxa pax mach ol ek' ta'."
        },
        {
            "number": "43",
            "text": "Ix yalanxi Jehová icha tic: Ol vak' val och yaelal d'a yib'anh Bel sdiosal Babilonia. Ol vak' xejejq'ueta tas toxo ix sb'uk'b'ati, manhxo ol javoc juntzanh nación yaq'uem sb'a d'ay. Ol empax lanhnaj smuroal Babilonia chi'."
        },
        {
            "number": "44",
            "text": "Ex in chonhab', elanhec ta', colec e b'a d'a yoval in k'ol sjavi d'a yib'anh."
        },
        {
            "number": "45",
            "text": "Manh eyak' pensar, manh ex xiv yuj tas tz'alji d'a yol jun nación chi'. Ch'oc ch'ocnhej tas sb'inaj d'a junjun ab'il, axonhej xivk'olal sb'inaji, aynhej oval d'a scal eb' yajal."
        },
        {
            "number": "46",
            "text": "Icha chi' ol aj sja sk'ual vak'anoch yaelal d'a yib'anh juntzanh sdiosal Babilonia chi'. Masanil jun nación chi' ol ak'joc q'uixvelal, toxonhej ol b'ud'joccanel yuj eb' chamnac."
        },
        {
            "number": "47",
            "text": "A in val Jehová in svala': A satchaanh yed' yolyib'anhq'uinal tic yed' masanil tas ay d'ay, ol te tzalajoc ayic ol ak'joc ganar Babilonia chi', yujto a d'a norte ol cot eb' ol sataneloc."
        },
        {
            "number": "48",
            "text": "Ol satjoqueloc yujto te nivan anima ix smilcham d'a Israel, te nivan pax eb' anima ix satjiel d'a yolyib'anhq'uinal tic yuuj, xchi Jehová."
        },
        {
            "number": "49",
            "text": "Syal Jehová d'a eb' aj Israel ayek' d'a Babilonia icha tic: A ex mach ex ol ex el d'a scal chamel ol ujoc chi', elanhec lemnajoc, manh ex och vaan. Vach'chom najat ayex, palta aq'uec val och e pensar d'ayin Jehová in tic, naecpaxcot Jerusalén."
        },
        {
            "number": "50",
            "text": "Palta a ex tic, tzeyal icha tic: Tzonh te q'uixvi ayic scab'an tas syal eb' d'ayonh. Q'uixavtaconhxonhej scab'i, yujto a eb' ch'oc chonhab'il toxo ix och eb' d'a yoltac cuarto Yicnhej Dios Yaji, xe chi."
        },
        {
            "number": "51",
            "text": "Palta a in Jehová in svala': Ol ja jun k'ual ol vak'an val och yaelal d'a yib'anh sdiosal eb' aj Babilonia yed' d'a masanil yol smacb'en, toxonhej ol el yav eb' anima ol lajvoc."
        },
        {
            "number": "52",
            "text": "Vach'chom sq'uek'och Babilonia d'a satchaanh yalani, chaanh syutej sb'oanq'ue smuroal, palta ol vak'b'at eb' ajk'ol b'at sataneloc, xchi Jehová."
        },
        {
            "number": "53",
            "text": "Ol ab'chaj yel yav eb' aj Babilonia, ol ab'chaj satjiel masanil schonhab' eb' caldeo."
        },
        {
            "number": "54",
            "text": "Aton Jehová ol sataneloc, ol k'och sk'ual slajvi jantac av tz'el d'ay. A eb' ajk'ol ol javoc xumnaj eb' d'ay icha a' mar, ol k'anh val yem eb' d'a yib'anh jun chonhab' chi'."
        },
        {
            "number": "55",
            "text": "Ol javoc eb' satel Babilonia chi', ol syaman masanil eb' soldado eb', ol mak'joc canhchaj sjul-lab' eb'. Yujto a Jehová, Dios toni, syak' spac d'a junjun icha val d'a smojal."
        },
        {
            "number": "56",
            "text": "A in Rey in, a in b'i, Jehová Yajal d'a Smasanil, a in sval icha tic: Ichato ol vak' anh anh yuk' eb' yajal d'a Babilonia, eb' aj pensar, eb' gobernador, eb' nivac yopisio yed' eb' soldado, ol cot svayanh eb' d'a junelnhej. Manhxo ol el-laj svayanh eb' chi'."
        },
        {
            "number": "57",
            "text": "A smuroal Babilonia te levan sat, palta ol em lanhnaj d'a junelnhej. A spuertail nivac, ol tz'ab'atoc. Nab'anhej ix munlaj juntzanh nación d'ay. A jantac munlajel b'aj ix k'unb'i eb', tonhej ol tz'ab'atoc, xchi Jehová."
        },
        {
            "number": "58",
            "text": "Ayic schanhil ab'il yoch vinhaj Sedequías reyal d'a Judá, ix b'at vinh d'a Babilonia, ajun vinhaj Seraías yuninal vinhaj Nerías yixchiquin vinhaj Maaseías ix b'at yed' vinh. A vinh ay yalan yic yilan tas tz'aj vinh rey chi'. Ayic manto b'at eb' vinh d'a Babilonia chi', a in Jeremías in tic schecab' in Dios, ix vak' jun checnab'il d'a vinhaj Seraías chi'."
        },
        {
            "number": "59",
            "text": "Junxonhej ix vak' tz'ib'chajcan masanil tas toxo ix alchaji to d'inhan sja d'a yib'anh Babilonia chi'."
        },
        {
            "number": "60",
            "text": "Ix valan d'a vinhaj Seraías chi' icha tic: Ayic tzach k'och d'a Babilonia chi', tzil val tas tzutej avtan masanil juntzanh lolonel tic."
        },
        {
            "number": "61",
            "text": "Tzalan icha tic: Mamin Jehová a ach ix ala' to ol a satel jun nación tic. Manhxa anima ol cajnajxoc d'ay, manhxa pax nok' nok'. Ol can tz'inan uj d'a junelnhej, xa chi."
        },
        {
            "number": "62",
            "text": "Ayic slajvi val avtan juntzanh lolonel tic, tza tzek'anoch junoc q'uen q'ueen b'aj tz'ib'ab'il tic, tza julancanb'at d'a yol a' Éufrates,"
        },
        {
            "number": "63",
            "text": "tzalani: Icha val tic ol aj satcanem Babilonia, manhxa b'aq'uinh ol q'uex vaan yuj jantac yaelal ol javoc d'a yib'anh yuj Jehová, xa chi, xin chi d'a vinh."
        }
    ]
}