{
    "chapter": "1",
    "verses": [
        {
            "number": "1",
            "text": "Ha in Jeremías in tik, yuninal in winhaj Hilcías, yinhtilal in heb' sacerdote kajan t'a chonhab' Anatot t'a yol smacb'en lum Benjamín. Aton t'a jun tik tz'ib'ab'ilkan tas ix yal Jehová t'ayin yic swaleli."
        },
        {
            "number": "2",
            "text": "Ix el yich slolon Jehová t'ayin ayic 13 ab'il yoch winhaj Josías yuninal winhaj Amón reyal t'a Judá."
        },
        {
            "number": "3",
            "text": "Ix lolonnhej t'ayin ayic ayoch winhaj Joacim yuninal winhaj Josías chi' reyal t'a Judá. Ix lolonnhej pax t'ayin masanto ayic yoil ujal yoch yuxluchil ab'il yoch winhaj Sedequías reyal, yuninal pax winhaj Josías chi'. Ata' ix ik'jib'at heb' kajan t'a Jerusalén icha preso t'a Babilonia."
        },
        {
            "number": "4",
            "text": "Ayic ix el yich slolon Jehová t'ayin, ix yalan icha tik:"
        },
        {
            "number": "5",
            "text": "Ach Jeremías, yictax manto ach wak' pitzwoc t'a a nun, sik'b'ilachxoel wuuj. Ayic manto ach alji, sik'b'ilachxoel wuuj yic tzach och in chekab'oc t'a juntzanh chonhab', xchi t'ayin."
        },
        {
            "number": "6",
            "text": "Ix in tak'wi icha tik: Mamin Jehová, ach Vajalil, unin into. Maxto nachaj tas swutej in loloni, xin chi."
        },
        {
            "number": "7",
            "text": "Ix yalanxi Jehová chi' t'ayin: Manh ala' to unin ach. Anhej to ol ach b'at b'aj ol ach in checb'ati, ol alan tas ol in chec ala'."
        },
        {
            "number": "8",
            "text": "Malaj mach b'aj tzach xiwi. Ha in Jehová in swala' to ayinnhejoch ed'oc yic tzach in colani, xchi t'ayin."
        },
        {
            "number": "9",
            "text": "Ixlajwi chi', ix yak'ancot sk'ab', ix yak'anoch t'a in ti', ix yalan t'ayin:"
        },
        {
            "number": "10",
            "text": "Aton wal ticnaik swak'och in lolonel t'a a ti'. Tzach in checb'at t'a juntzanh chonhab' yic tzalan yab' heb' to ol jawok yaelal t'a yib'anh heb', ol satel heb', ol lajwoquem heb'. Ay chonhab' chi' ol satel t'a junelnhej, ay pax ol b'ochajxik'eoc, xchi Jehová."
        },
        {
            "number": "11",
            "text": "Ix lolonxi Jehová t'ayin, ix yalani: ¿Tas tzil chi' ach Jeremías? xchi. Ha jun te' k'ab' almendro swila', xin chi."
        },
        {
            "number": "12",
            "text": "Yel tzala'. Ol wilnhej to a tas swal tik t'ayach ol elk'och t'a elanhchamel, xchi Jehová chi'."
        },
        {
            "number": "13",
            "text": "Ix yalanxi Jehová chi' t'ayin t'a schaelal: ¿Tas tzil chi'? xchi t'ayin. Swil jun lum chen wan xeji, wan stob'cot t'a stojolal norte, xin chi t'ay."
        },
        {
            "number": "14",
            "text": "Ix yalanxi t'ayin: Ha t'a norte chi', ata' ol cot yaelal ol jawok t'a yib'anh masanil heb' anima kajan t'a tik."
        },
        {
            "number": "15",
            "text": "Ha in Jehová in tik swal t'ayach to ol laj wavtejcot jantac soldado scot t'a juntzanh chonhab' ay t'a norte. Ol oymaj heb' t'a spatictac chonhab' Jerusalén tik yet' t'a spatictac juntzanhxo chonhab' t'a smacb'en Judá. Ol jawok sreyal heb', ol sb'oanem sdespacho heb' t'a spuertail Jerusalén tik."
        },
        {
            "number": "16",
            "text": "Aton jun yaelal tik ol wak'cot t'a yib'anh heb' anima ix och smul t'ayin. Ix in yaktejkan heb', haxo t'a juntzanh comon Dios ix sb'o heb', ata' ix och heb' ejmelal. Ix snhusanpaxtz'a incienso heb' t'ay."
        },
        {
            "number": "17",
            "text": "Ha ticnaik ak' ip, tek'b'ej a b'a, b'at alan masanil tas ol in chec ala'. Manh ach xiv t'a heb' etanimail chi'. Tato ol ach xiwoc, ol ach wak' ib'xock'e t'a yichanh heb'."
        },
        {
            "number": "18",
            "text": "Ha ticnaik tzach wak'och icha junok chonhab' te tek'an, icha wal junok oy nab'a hierro, ma icha muro nab'a bronce. Yuj chi' ol yal a tek'b'an a b'ha t'a yichanh chonhab' Judá, t'a yichanh heb' rey, heb' yajal, heb' sacerdote yet' t'a yichanh masanil anima."
        },
        {
            "number": "19",
            "text": "Ol yak' owal heb' chi' ed'oc, palta a in wal Jehová in swala' to manh ol ach telwoc yuj heb', yujto ayinnhejoch ed'oc ach in colani, xchi Jehová."
        }
    ]
}