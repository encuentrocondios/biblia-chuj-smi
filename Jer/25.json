{
    "chapter": "25",
    "verses": [
        {
            "number": "1",
            "text": "Ayic schanhil ab'il yoch winhaj Joacim yuninal winhaj Josías reyal t'a Judá, aton yic b'ab'el ab'il yoch winhaj Nabucodonosor reyal t'a Babilonia, ix lolon Jehová t'ayin a in Jeremías in tik yuj tas ol aj chonhab' Judá."
        },
        {
            "number": "2",
            "text": "Ix walan jun lolonel tik t'a masanil heb' anima ay t'a yol yic Judá yet' t'a masanil heb' cajan t'a Jerusalén. Yuj chi' ix walan icha tik:"
        },
        {
            "number": "3",
            "text": "Ayic 13 ab'il yoch winhaj Josías yuninal winhaj Amón reyal t'a Judá tik, ix el yich slolon Jehová t'ayin, yuj chi' 23 ab'ilxo slolonnhej t'ayin. Tzijtum el ix wal t'ayex, palta manh jab'oc tze cha eyab'i."
        },
        {
            "number": "4",
            "text": "Wach'chom tzijtum el ix scheccot heb' schecab' Jehová t'ayex, palta maj he chanhej eyab' tas ix checji yal heb', maj he k'anab'ajej."
        },
        {
            "number": "5",
            "text": "Ix yal wal heb' t'ayex to tzeyactejcan he chuk b'eyb'al, yic wach' tzex cajnajnhej t'a lum lum yak'nac Jehová t'a heb' ko mam quicham."
        },
        {
            "number": "6",
            "text": "Manh ex b'at t'a spatic comon Dios, manh ex och ejmelal t'ay. Manh he tzuntzejcot yowal sk'ol Jehová yuj eyoch ejmelal t'a juntzanh Dios to a ex tze b'o tik, yic wach' max yak'cot junok yaelal Jehová t'a eyib'anh, xchi heb' schecab' chi'."
        },
        {
            "number": "7",
            "text": "Axo ticnaik, syal Jehová icha tik: Ha ex tik max yal he k'ol tze cha eyab' tas swala'. Tze tzuntzej wal cot yowal in k'ool, yujto tzex och ejmelal t'a juntzanh he diosal tze b'o'o. Yuj chi' anheja' ex tzeyik'cot yaelal t'a eyib'anh, xchi Jehová."
        },
        {
            "number": "8",
            "text": "Yuj chi' syalanxi Jehová Yajal t'a Smasanil icha tik: Yujto max he cha eyab' tas swala',"
        },
        {
            "number": "9",
            "text": "yuj chi' ol wavtejcot masanil juntzanh ch'oc chonhab'il scot t'a norte yet' pax winhaj Nabucodonosor sreyal Babilonia. Ol wak'lab'ej winh yic sjawi winh yet' juntzanh chonhab' chi' yak' owal t'a jun chonhab' tik yet' t'a juntzanhxo chonhab' ay t'a slak'anil yet' heb' anima cajan t'ay. Ol wak' satel heb' smasanil. Junelnhej ol wak' lajwoquel heb'. Ha heb' ol ilanoc, ol xivk'e heb', ol b'uchwaj heb' t'a heb'."
        },
        {
            "number": "10",
            "text": "Ha wal ol wutejcan heb' chi', manhxa b'aj ol ab'chaj yoch b'it yic q'uinh yuj tzalajk'olal, ma b'it yic nupnajel. Manhxa b'aj ol ab'chaj sk'anh k'een cha', manhxa b'aj ol ilchaj yoc candil."
        },
        {
            "number": "11",
            "text": "Masanil jun chonhab' tik ol kan tzinan, ol em lanhnajoc. Ha jun chonhab' tik yet' juntzanhxo chonhab' ay t'a slak'anil tik, 70 ab'il ol kan t'a yalanh smandar winh sreyal Babilonia chi'."
        },
        {
            "number": "12",
            "text": "Ha in wal Jehová in swak' in ti', ayic ol lajwoc 70 ab'il chi', ol in ch'olb'itan smul winh sreyal Babilonia chi' yet' masanil heb' cajan t'a smacb'en winh, aton heb' caldeo. Ol in satel heb' t'a junelnhej."
        },
        {
            "number": "13",
            "text": "Masanil juntzanh yaelal ix wala', ol wak'em t'a yib'anh jun chonhab' chi', aton tastac tz'ib'ab'ilcan t'a jun uum tik, aton tas ix in chec yalcan winhaj Jeremías yuj masanil juntzanh chonhab'."
        },
        {
            "number": "14",
            "text": "Ol wak'och heb' t'a yol sk'ab' niwac chonhab' yet' heb' niwac yajal. Icha chi' ol aj schaan spak heb', icha wal smojal tas sk'ulej, xchi Jehová."
        },
        {
            "number": "15",
            "text": "Ha Jehová ko Diosal a onh israel onh tik, ha' ix ch'oxan t'ayin icha wayichal, ix yalan t'ayin: Ina jun copa tik, b'ut'an yuj wino, sch'oxel yowal in k'ool. Ik'b'ati, tzak'an yuk' masanil nación b'aj ol ach in checb'ati."
        },
        {
            "number": "16",
            "text": "Ayic ol yuk'an heb', ol xej heb', ol quistalax heb' yuj. Icha chi' ol aj heb' yuj jun owal ol wak'b'at t'a skal, xchi Jehová."
        },
        {
            "number": "17",
            "text": "Ix in chaan jun copa chi' t'a Jehová, ix wak'an yuk' masanil chonhab' chi' tas ayem t'a yool, aton juntzanh b'aj ix in scheca'."
        },
        {
            "number": "18",
            "text": "Ix wak' yuk' heb' aj Jerusalén yet' masanil heb' cajan t'a junjun chonhab' t'a yol yic Judá. Ix yuk' heb' yet' sreyal yet' yajalil, yic slajwiel heb' yuj. Ha heb' ol ilan heb', ol xiv heb', ol b'uchjoc heb', ol catab'aj heb' yuj heb', icha wan quilan ticnaik."
        },
        {
            "number": "19",
            "text": "Ix wak'anpax yuk' winh sreyal Egipto, heb' yajal, heb' niwac winak yet' masanil heb' anima cajan ta',"
        },
        {
            "number": "20",
            "text": "yet' pax heb' anima tonhej tzek' ta'. Ix wak'anpax yuk' masanil heb' rey ay t'a chonhab' Uz yet' masanil heb' ay t'a yol smacb'en heb' filisteo: Aton t'a Ascalón, t'a Gaza, t'a Ecrón yet' heb' anima ixto kan t'a Asdod."
        },
        {
            "number": "21",
            "text": "Ix wak'anpax t'a heb' sreyal Edom, Moab yet' t'a heb' yinhtilal Amón."
        },
        {
            "number": "22",
            "text": "Yed' t'a heb' sreyal Tiro yet' Sidón yet' masanil heb' sreyal junjun nación ay t'a stitac ha' mar Mediterráneo."
        },
        {
            "number": "23",
            "text": "Ix wak'anpax t'a heb' aj Dedán, t'a heb' aj Tema, t'a heb' aj Buz yet' t'a masanil heb' anima spiljoxejel yib'tac schiquin."
        },
        {
            "number": "24",
            "text": "Ix wak'anpax t'a heb' rey t'a Arabia yet' t'a masanil macanhil anima cajan t'a taquinh lu'um."
        },
        {
            "number": "25",
            "text": "Ix wak'pax yuk' heb' rey t'a Zimri, t'a Elam yet' t'a Media,"
        },
        {
            "number": "26",
            "text": "yet' t'a heb' rey t'a norte, aton heb' lak'nic ma heb' najtic skal. Syalelk'ochi, masanil heb' rey t'a yol yib'anhk’inal ix uk'ani. Slajwub'alxo ol yuk' winh sreyal Babilonia."
        },
        {
            "number": "27",
            "text": "Ixlajwi chi' ix yalanxi Jehová t'ayin icha tik: Ala' to a in Jehová Yajal in t'a Smasanil, sDiosal in Israel, a in ix wala': Uk'ejec he masanil ex yajal ex tik masanto sk'e t'a he jolom, ol ex xejoc, ol ex telwoc. Manhxo ol ex k'e waan. Icha chi' ol ex aj yuj jun owal ol wak'b'at t'a he kal, xchi Jehová."
        },
        {
            "number": "28",
            "text": "Tato malaj snib'ej heb' schaan jun copa chi' t'ayach, max yuk' pax heb', al t'a heb' icha tik: Ha Jehová Yajal t'a Smasanil, ha' tz'alani: Yowalil ol eyuk'ej."
        },
        {
            "number": "29",
            "text": "Tik wal tzin chael yich wak'anb'at yaelal t'a yib'anh jun chonhab' wik yaji. ¿Tzam he na' to manh ol k'och yaelal chi' t'a eyib'anh? Ha in wal Jehová in swala' to a jun chi' manh ol ek'b'at sk'och t'a eyib'anh, yujto ol wak'b'at owal t'a yib'anh masanil heb' cajan t'a sat lu'um tik, xchi Jehová, xa chi."
        },
        {
            "number": "30",
            "text": "Ach Jeremías, al masanil juntzanh lolonel tik t'a heb': Ha Jehová icha sk'anh k'u, icha chi' ol aj yawajemta t'a satcha’anh, aton t'a scajnub' to yicnhej yaji. Icha wal yel yav heb' tek'umel yal uwa, icha chi' ol aj yel yav scot yowal t'a masanil anima cajan t'a sat lu'um tik."
        },
        {
            "number": "31",
            "text": "Olto ab'chaj sk'anh b'aj slajwik'och lum lum tik, yujto ay tas ol yal Jehová t'a yib'anh masanil nación. Ol ch'olb'itaj heb' anima yuj, ol yak'ancanoch chamel t'a yib'anh masanil heb' chuk, xchi Jehová, xa chi, xchi t'ayin."
        },
        {
            "number": "32",
            "text": "Ha Jehová Yajal t'a Smasanil tz'alan icha tik: Ab'ec, t'a stzolal ol aj syamchaj junjun nación yuj jun yaelal ol jawok, icha sjawi junok owal ik' nhab'. Van smolb'an sb'a jun niwan yaelal chi' b'aj slajwik'och lum lum tik, xchi Jehová."
        },
        {
            "number": "33",
            "text": "Ha heb' ol cham yuj Jehová t'a jun k'u chi', teltumb'a ol ajkan heb' t'a smasanil yol yib'anhk’inal tik. Malaj mach ol ok' yuj heb', malaj mach ol molb'an sniwanil heb' yic smucji. Toxonhej ol kan b'ulan sniwanil heb' t'a sat lu'um icha stza' nok' nok'."
        },
        {
            "number": "34",
            "text": "Elocab' eyav yuj yaelal ex yilumal chonhab'. Ek'anhec b'alb'on t'a sat lu'um, yujto toxo ix ja sk'ual he miljichamoc. Ol ex saclemcanb'atoc. Ol ex ak'joc ganar, ol ex miljoccham icha nok' ch'ac calnel te b'ak'uech."
        },
        {
            "number": "35",
            "text": "Ha heb' yilumal chonhab', manh ol yal sb'at heb' elelal. Ha heb' stanhwumal chonhab' chi' manh ol colchajcanel heb'."
        },
        {
            "number": "36",
            "text": "Ab'ec wal sk'acwi heb' yilumal chonhab' chi'. Tz'el yav heb' yuj yaelal, yujto toxo ix satel schonhab' heb' yuj Jehová, icha stacjiel anh ank'ultak b'aj swa nok' calnel."
        },
        {
            "number": "37",
            "text": "Ix satjiel schonhab' heb' chi' yuj yowal sk'ol Jehová."
        },
        {
            "number": "38",
            "text": "Ix elta jucnaj Jehová t'a yet'tal icha junok nok' choj. Yed' wal yowal sk'ool ix yak'ancot jun owal te ay smay t'a skal juntzanh anima chi', chok' ix ajem lanhnaj schonhab' heb'."
        }
    ]
}