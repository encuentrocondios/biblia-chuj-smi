{
    "chapter": "23",
    "verses": [
        {
            "number": "1",
            "text": "Ha Jehová tz'alan icha tik: Ex yilumal in chonhab', ob'iltac ex, lajan ex icha junok tanhvum calnel smilancham nok' scalnel chi', saclemcanb'at nok' yuj. Icha chi' tzeyutej eb' in chonhab' tik, xchi Jehová."
        },
        {
            "number": "2",
            "text": "Ha Jehová co Diosal a onh israel onh tik, a tz'alan t'a eb' yilumal schonhab' tz'ak'an yajalil t'ay: Ex yilumal in chonhab', ix e saclemcanb'at eb' in chonhab', ix e xib'tancanb'at eb', maj e tanhvej eb'. Yuj chi' a in Jehová in tik svala', ol vak'och eyaelal yuj tas ix e k'ulej chi'."
        },
        {
            "number": "3",
            "text": "Axo eb' ix in saclemcanb'at t'a juntzanhxo ch'oc chonhab'il, a in Jehová in tik svala', ol vik' meltzaj eb'. Ol vak'anxi cajnaj eb' t'a schonhab', ol vak'anxi q'uib' sb'isul eb'."
        },
        {
            "number": "4",
            "text": "Ol vak'anoch yilumal eb', yic maxtzac xiv eb', manhxa junok eb' ol satoc, xchi Jehová."
        },
        {
            "number": "5",
            "text": "Ix yalan Jehová icha tik: Ay jun k'u ol javok, ol vak'och jun yinhtilal winhaj rey David reyal t'a in chonhab' tik. Ha jun rey chi' te tojol spensar. Yed' sjelanil ol yak' reyal, tojol ol yutej sch'olb'itan masanil chonhab'."
        },
        {
            "number": "6",
            "text": "Ha t'a stiempoal ol yak' reyal chi', ol colchajcanel eb' aj Judá yet' pax eb' aj Israel, manhxalaj tas ol sna eb'. Aton jun b'i tik ol ak'joc sb'ioc: Ha Jehová sb'oanel tas tzonh aj t'a stojolal."
        },
        {
            "number": "7",
            "text": "Ha ticnaic, sloc in b'i eb' anima tik, syalan eb' icha tik: Yojtac val Jehová, jun ik'annaquelta eb' co mam quicham t'a Egipto, xchi eb'. Palta svak'kan in ti' ticnaic to ay jun k'u ol javok ol yal eb' icha tik: Yojtac val Jehová, jun ix onh ik'anelta t'a norte yet' t'a juntzanhxo chonhab' b'aj ix onh saclemcanb'ati, xcham eb'. Ichato chi' ol cajnajxi eb' israel chi' t'a sluum, xchi Jehová."
        },
        {
            "number": "8",
            "text": "Icha tik ix val t'a eb' syaloch sb'a schecab'oc Dios: Ha Jehová ix alan jun lolonel niwan yelk'och t'ayin. Yuj chi' ix och val pitz'an t'a in pixan sik'lab'il, ix ib'xiq'ue in nivanil. Icha squetconek' eb' uk'um anh toxo val stelvi, icha chi' ix in aji."
        },
        {
            "number": "9",
            "text": "Ha eb' anima cajan t'a jun chonhab' tik, anhej val ajmulal sk'ulej eb', syak' val yip eb' sk'ulan chukal. Ha eb' nivac yelk'ochi, anhej ixtoj anima syak' eb'. Yuj chi' toxo ix catab'aj lum lum tik yuj Jehová, toxo ix tacjiel lu'um, toxo ix tz'ab'at anh ank'ultak b'aj sva nok' nok'."
        },
        {
            "number": "10",
            "text": "Ha Jehová tz'alan icha tik: Ha val eb' syaloch sb'a in checab'oc tik yet' eb' sacerdote, malaj velk'och t'a yol sat eb'. Svil val sk'ulan chukal eb' t'a yol in templo."
        },
        {
            "number": "11",
            "text": "Ha in Jehová in svala' to yuj chi' te k’ik’ k’inal ol ajkan sb'e eb', te nhereri ol aj paxoc. Ichato ol ecchajb'at eb', ol telvoc eb'. Axo yic ol in ch'olb'itan eb', ol vak'ancot yaelal te ya t'a yib'anh eb'."
        },
        {
            "number": "12",
            "text": "Vilnac val eb' yalnacoch sb'a in checab'oc t'a Samaria, te chuk tas sk'ulejnac eb'. Yalnaquel slolonel Baal eb', icha chi' aj scuchb'annac satb'at in chonhab' Israel eb'."
        },
        {
            "number": "13",
            "text": "Ix vilpax eb' syaloch sb'a in checab'oc t'a Jerusalén, te chuk tas sk'ulej eb'. Anhej ajmulal sk'ulej eb', ixtum anima pax eb', syiptzitan eb' sk'ulan chukal eb'. Malaj junok mach syactejcan sk'ulan chukal. Ha val tz'aj vilani, a juntzanh anima tik yet' eb' cajan t'a Jerusalén, lajan val eb' yet' eb' aj Sodoma yet' eb' aj Gomorra."
        },
        {
            "number": "14",
            "text": "Yuj chi' a in Jehová Yajal in t'a Smasanil, swal juntzanh lolonel tik yuj juntzanh eb' syaloch sb'a in checab'oc chi': Yujto yuj eb' sq'uechaanh chukal t'a masanil smacb'en eb' tik, yuj chi' ol vak' tas k'a' sva eb' yet' yuq'uej eb', to scham anima yuj."
        },
        {
            "number": "15",
            "text": "Ha in Jehová Yajal in t'a Smasanil swal icha tik: Ex aj Israel, manh eyak'och tas syal eb' syaloch sb'a in checab'oc chi' yipoc e k'ool, yujto a tas syal eb' chi' esnhej, t'a yol yic eb' snaelta, manhoc in tzin chec yal eb'."
        },
        {
            "number": "16",
            "text": "Ha t'a eb' b'aj malaj yelk'och in lolonel, ata' syal eb' icha tik: Wach'nhej ol aj eyelk'ochi, xchi eb'. Ha t'a eb' stek'b'ej sb'a sk'ulan tas snaelta t'a yol yico', syal eb' icha tik: Malaj junok yaelal ol javok t'a eyib'anh, xchi eb'."
        },
        {
            "number": "17",
            "text": "Palta a in Jehová in, a in svala' to a eb' syaloch sb'a in checab'oc chi', malaj juneloc xid'ek' eb' b'aj tz'och molchajel, ayic tzin lolon yet' eb' in checab'. Malaj juneloc syab' eb' in loloni."
        },
        {
            "number": "18",
            "text": "Te chuk eb', yuj chi' ol vak'och syaelal eb' yet' yoval in k'ool. Ha yoval in k'ol chi' lajan val icha junok oval ik' nhab' sja xumnajoc."
        },
        {
            "number": "19",
            "text": "Manh ol vanaj yoval in k'ol chi', masanto ol elk'och tas nab'il vuuj. Ato b'ak'uinh, ol nachajel juntzanh tik eyuuj."
        },
        {
            "number": "20",
            "text": "Manhoc in tzin chec juntzanh checab' chi', malaj tas swal t'a eb'. Tonhej scomon b'at lemnaj eb' yalel slolonel chi' t'a in b'i."
        },
        {
            "number": "21",
            "text": "Comonoc syojtaquejel eb' tas nab'il vuuj, a am in lolonel syal eb' t'a in chonhab'. Tato icha chi', toxom ix yactejcan schuc b'eyb'alil in chonhab' tik, manhxa am chukal sk'ulej eb'."
        },
        {
            "number": "22",
            "text": "Ha in Jehová in svalxi icha tik: Wach'chom t'a lak'an, ma t'a te najat, a in tik Dios innhej t'a smasanil b'aj."
        },
        {
            "number": "23",
            "text": "Ha in val Jehová in svala': Malaj junok b'aj wach' e k'ub'anel e b'a t'ayin. ¿Tom manh eyojtacoc to ayinnhej ek' t'a masanil satcha’anh yet' t'a masanil sat lu'um?"
        },
        {
            "number": "24",
            "text": "Svab' val tas syal juntzanh checab' esalvum chi', stek'b'ej val sb'a eb' yalani to a in lolonel syal eb', a in tzin lolon t'a eb' t'a svayich yalani."
        },
        {
            "number": "25",
            "text": "¿B'aq'uinh ol yactej juntzanh syaloch sb'a in checab'oc chi' yalan esal lolonel chi'? ¿B'aq'uinh ol yactej eb' yalan juntzanh lolonel tonhej snaq'ue t'a yol yic chi'?"
        },
        {
            "number": "26",
            "text": "Ha eb' chi' sna eb' tas tz'aj in b'atcan satk'olal yuj in chonhab' yuj svayich eb' syal-laj t'ay junjun, icha val sk'ulejnac eb' e mam eyicham, ayic in b'atnac satk'olal yuj eb', axonhej comon dios Baal b'aj yak'naquem sb'a eb'."
        },
        {
            "number": "27",
            "text": "Ha in val Jehová in svala': Tato ay junok checab' chi' ay tas svayichej, yalocab'i to vayich. Palta tato a in lolonel scha jun, yalocab' t'a sjichanil. ¿Tom lajan yopisio ixim sat trigo yet' yoc? Icha chi' in lolonel, manh lajanoc yet' vayich. Ha in lolonel lajan val icha te' k'ak', ma icha q'uen almágana chok' tz'aj q'uen nivac q'ueen yuj."
        },
        {
            "number": "28",
            "text": "Yuj chi', te aycot yoval in k'ol t'a juntzanh checab' tonhej syal-laj yab' slolonel junjun, syalan eb' to a in lolonel syal eb'."
        },
        {
            "number": "29",
            "text": "Ha in svala', te aycot yoval in k'ol t'a juntzanh checab' te wach' syutej sloloni, syalan eb' to a in lolonel syalel eb'."
        },
        {
            "number": "30",
            "text": "Ha in svala', te aycot yoval in k'ol t'a juntzanh checab' stz'ac yal svayich. Ha yuj juntzanh nivac esal lolonel syal eb' chi', satcanb'at eb' in chonhab'. Manhoc in tzin checb'at eb', manhoc in svak' in checnab'il t'a eb', yuj chi' malaj tas wach' yik'an eb' in chonhab' tik t'a eb', xchi Jehová."
        },
        {
            "number": "31",
            "text": "Ix yalanxi Jehová t'ayin icha tik: Ach Jeremías, tato ay junok anima t'a yol chonhab' tik, ma junok syaloch sb'a in checab'oc, ma junok sacerdote sk'anb'an t'ayach: ¿Tas syal srazón Jehová? tato xchi eb'. Tzalan t'a eb' icha tik: Lajan ex icha val junok icatz t'a Jehová, yuj chi' ol ex actajem yuj, xa chi."
        },
        {
            "number": "32",
            "text": "Tato a junok checab', ma junok sacerdote, ma junok comon anima tz'alan icha tik: Srazón Jehová, tato xchi eb', a in ol vak'och yaelal t'a yib'anh eb' yet' eb' cajan yet'oc."
        },
        {
            "number": "33",
            "text": "Tato ay junok mach sk'anb'an t'a junok yamigo, ma t'a junok sk'ab' yoc yuj tas svala', syal yalan icha tik: ¿Tas ix yutej Jehová spacani? ma ¿tas ix yal Jehová? xchiocab'i."
        },
        {
            "number": "34",
            "text": "Palta max yal yalan icha tik: Ha srazón Jehová tzin k'anb'ej. Tato syal icha chi', a jun lolonel chi' ol meltzajcanoch icatzil t'ay. Yujto ix yixtejb'at eb' anima tik tas swal a in e Diosal pitzan in tik, Jehová Yajal in t'a Smasanil."
        },
        {
            "number": "35",
            "text": "Icha tik tz'aj e k'anb'an t'a jun in checab': ¿Tas spak ix yal Jehová, ma tas ix yala'? xe chi."
        },
        {
            "number": "36",
            "text": "Ach Jeremías, tato tzato yal eb': Srazón Jehová, tato xchi eb', tzal t'a eb' icha tik: Ha val Jehová tz'alani: Yujto a ex tik tzeyalnhej juntzanh lolonel b'aj ix ex in cacha' to maxtzac eyala',"
        },
        {
            "number": "37",
            "text": "yuj chi' ol ex b'at satk'olal vuuj yet' pax jun chonhab' ix vak' t'ayex yet' t'a eb' e mam eyicham. Najat ol ex in yumcaneli."
        },
        {
            "number": "38",
            "text": "Masanil tiempo ol ex vak'kan q'uixvelal, manhxalaj jab'oc yelk'och ol ex ajcanoc. Manhxo ol b'at satk'olal eyuj tas ol ex utaj chi', xchi Jehová."
        }
    ]
}