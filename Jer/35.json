{
    "chapter": "35",
    "verses": [
        {
            "number": "1",
            "text": "Ayic ayoch winhaj Joacim yuninal winhaj Josías reyal t'a Judá, ata' ix lolon Jehová t'ayin, ix yalan icha tik:"
        },
        {
            "number": "2",
            "text": "Ixic b'aj ayek' eb' yinhtilal winhaj Recab, tzach lolon yet' eb'. Tzik'anb'at eb' t'a junok cuarto t'a in templo, tzak'an vino yuk' eb', xchi t'ayin."
        },
        {
            "number": "3",
            "text": "Yuj chi' ix b'at in sayek' winhaj Jaazanías yuninal junxo winhaj Jeremías, yixchiquin winhaj Habasinías. Ix vik'b'at winh yet' eb' yuk'tac yet' pax eb' yuninal eb' yet' masanil eb' yinhtilal winhaj Recab cajan ta'."
        },
        {
            "number": "4",
            "text": "Ix vik'b'at eb' t'a stemplo Jehová, t'a jun cuarto yic eb' yuninal winhaj Hanán yuninal winhaj Igdalías, aton winh ay yelk'och Dios t'ay. Ha jun cuarto chi', junnhej yaj yet' yic eb' yajal yaj t'a templo chi'. Ha t'a yib'anh scuarto winhaj Maasías yuninal winhaj Salum ata' ay, aton winh yajalil eb' stanhvumal templo."
        },
        {
            "number": "5",
            "text": "Ix vak'an juntzanh xalu yet' vaso b'ut'an yet' vino t'a eb', ix valan t'a eb': Uq'ek jab'oc vino tik, xin chi t'a eb'."
        },
        {
            "number": "6",
            "text": "Ix tak'vi eb' t'ayin icha tik: Ha onh tik, max cuk'laj vino tik, yujto a winhaj Jonadab yuninal winhaj Recab, aton winh co mam quicham a onh tik, a winh ak'annaccan yowalil to max cuk' vino. Anhejtona' eb' quinhtilal max yal-laj yuk'an eb'."
        },
        {
            "number": "7",
            "text": "Yak'annac pax yowalil winh to max co b'o co pat, max cavej cavb'en, max cavej pax co uva. Yalannac pax winh t'ayonh to anhej t'a yoltac mantiado tzonh aji, ichanhej chi' ol aj quek' t'a masanil tiempo t'a sat lum b'aj eq'uelb'anhej quek' tik."
        },
        {
            "number": "8",
            "text": "Ha onh tik, van co k'anab'ajan tas yalnaccan winh co mam quicham aj Jonadab chi'. Yuj chi' malaj b'aj scuk' vino tik, ma eb' ix quetb'eyum yet' eb' cuninal max yuk'laj eb'."
        },
        {
            "number": "9",
            "text": "Malaj co pat sco b'o'o, malaj te' uva scavej, malaj co lum b'aj syal cavan cavb'en."
        },
        {
            "number": "10",
            "text": "Anhej t'a yoltac mantiado tzonh aji, van co k'anab'ajan tas yalnaccan winh co mam quicham chi'."
        },
        {
            "number": "11",
            "text": "Palta haxo yic ix javi winhaj Nabucodonosor sreyal Babilonia yak' oval t'a jun nación tik, ix onh el elelal. Ix co naani to wach' tzonh jacan t'a Jerusalén tik, yujto onh el t'a eb' soldado caldeo yet' t'a eb' soldado aj Siria. Yuj chi' ayonhek' cajan t'a Jerusalén tik, xchi eb' yinhtilal winhaj Recab."
        },
        {
            "number": "12",
            "text": "Ixlajwi chi', ix yalan Jehová t'ayin Jeremías in tik icha tik:"
        },
        {
            "number": "13",
            "text": "Ha in Jehová Yajal in t'a Smasanil, sDiosal in Israel, swal t'ayach, ixic b'at al t'a masanil eb' aj Judá yet' t'a eb' aj Jerusalén to sk'ayb'ej val jun k'ayb'ub'al tik eb', yic sk'anab'ajan in checnab'il eb'."
        },
        {
            "number": "14",
            "text": "Ha eb' yinhtilal winhaj Jonadab yuninal winhaj Recab chi', sk'anab'ajej val eb' tas yalnaccan smam yicham eb' chi'. Max yuk' vino eb' masanto ticnaic. Anheja' sk'anab'ajan eb', max yuk'laj eb'. Ichin pax ta', tzijtum el ix vak' in checnab'il t'ayex, palta max in e k'anab'ajej."
        },
        {
            "number": "15",
            "text": "Tzijtum eb' in checab' ix in checb'at t'ayex yic syal eb' to tzeyactejcan e chuk b'eyb'al yet' e chuk pensaril. Tzin chec yal eb' to max eyaq'uem e b'ha t'a juntzanh comon dios, ma eyoch ejmelal t'ay, yic wach' tzex cajnajnhej t'a lum lum vak'nac t'a eb' e mam eyicham yet' t'ayex. Palta junelnhej max e cha eyab'i, max in e k'anab'ajej."
        },
        {
            "number": "16",
            "text": "Ha eb' yinhtilal winhaj Jonadab chi', sk'anab'ajej eb' tas yalnac smam yicham chi', a exxo tik, junelnhej max in e k'anab'ajej."
        },
        {
            "number": "17",
            "text": "Yuj chi' a in val Jehová Yajal in t'a Smasanil, e Diosal in, a in swal icha tik: Ol vak'b'at juntzanh yaelal alb'ilxo vuj t'a eyib'anh e masanil ex cajan ex t'a Judá yet' t'a Jerusalén tik. Yujto ix ex in cacha', palta maj e k'anab'ajej. Ix in avaj t'ayex, palta maj ex tak'voc t'ayin, xchi Jehová, xa chi, xchi t'ayin."
        },
        {
            "number": "18",
            "text": "Ix valanxi t'a eb' yinhtilal winhaj Recab chi': Ha Jehová Yajal t'a Smasanil, co Diosal, a tz'alani: Yujto tze k'anab'ajej tas yalnaccan winh e mam eyicham chi',"
        },
        {
            "number": "19",
            "text": "yuj chi' a in Jehová Yajal in t'a Smasanil, sDiosal in Israel, a in svala': Malaj b'ak'uinh ol satel yinhtilal winhaj Jonadab chi' in yak'an servil, xchi Jehová, xin chi t'a eb'."
        }
    ]
}