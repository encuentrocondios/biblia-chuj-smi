{
    "chapter": "18",
    "verses": [
        {
            "number": "1",
            "text": "Ix lolon Jehová d'ayin, ix yalan icha tic:"
        },
        {
            "number": "2",
            "text": "Ixic, emanh d'a spat jun vinh tz'acum luum. Ata' ol val jun lolonel d'ayach, xchi d'ayin."
        },
        {
            "number": "3",
            "text": "Ix in em b'ian, van stz'acvi vinh d'a jun tz'aclab' tz'ek' sururoc."
        },
        {
            "number": "4",
            "text": "Ayic van stz'acan jun lum chen vinh, axo ix aji ix ixtaxb'at lum d'a yol sk'ab' vinh. Yuj chi' anheja' yed' lum slumal chi' ix sb'o junxo luum vinh icha snib'ej."
        },
        {
            "number": "5",
            "text": "D'a jun rato chi' ix yalan Jehová d'ayin icha tic:"
        },
        {
            "number": "6",
            "text": "A in val Jehová in sval d'ayex israel ex tic: ¿Tom max yal ex vutan icha syutej lum luum vinh tz'acum tic stz'acani? A ex tic, lajan eyaj d'a yol in k'ab' icha yaj lum luum d'a yol sk'ab' vinh tz'acum tic."
        },
        {
            "number": "7",
            "text": "Q'uinaloc a in tic tzin na' in juanb'ati, ma in satanel junoc chonhab', ma junoc macb'en,"
        },
        {
            "number": "8",
            "text": "palta tato a jun chonhab' chi' sna sb'a sk'ool, syik'anel sb'a d'a scal chucal, anhejtona' in tzin q'uexpax in pensar, maxtzac vak'b'at jun yaelal chi' d'a yib'anh."
        },
        {
            "number": "9",
            "text": "Q'uinaloc tzin na' in b'oanq'ue junoc chonhab' yed' vak'an q'uib'oc,"
        },
        {
            "number": "10",
            "text": "palta tato anhej chucal sk'ulej, max sk'anab'ajej pax tas svala', tzin q'uexpax in pensar, maxtzac vak' in vach'k'olal nab'il vuj vak'an d'ay."
        },
        {
            "number": "11",
            "text": "Al d'a eb' cajan d'a Judá yed' d'a Jerusalén to a in sval juntzanh lolonel tic: Van in naan tas ol ex vutej, tas ol aj vak'anoch eyaelal, yuj chi' actejeccan e chuc b'eyb'al, k'ulejec vach'il, xchi Jehová, xa chi."
        },
        {
            "number": "12",
            "text": "Ol yalan eb' d'ayach icha tic: Manh ixtej a b'a onh a cachani. A onh tic ol co k'ulejnhej chucal, icha tas scot d'a co pensar co k'ulani, xcham eb', xchi Jehová."
        },
        {
            "number": "13",
            "text": "Yuj chi' ix yalanxi Jehová icha tic: k'anb'ejec ek' d'a junjun nación, tato ay b'aj ix ab'chaj sk'ulaj icha tas sk'ulej eb' etisraelal tic. A eb' tic yelxo val te chuc tas sk'ulej eb'."
        },
        {
            "number": "14",
            "text": "¿Toc ay junoc tiempoal manh ayoquem q'uen sacb'acom d'a jolomtac vitz d'a yol yic Líbano? ¿Ay am b'aj stup a a' te siic scot d'a jolomtac vitz chi'?"
        },
        {
            "number": "15",
            "text": "Palta a ex in chonhab' ex tic, manh junnhejoc b'aj ayexcani, cotac scal tze q'uexan e pensar. Tzin eyactancani, axo d'a tas manh diosoc tze nhus incienso. Ex satb'at d'a jun b'e aytaxon d'a peca'. Axo d'a b'e yic chucal b'aj tzex b'ati."
        },
        {
            "number": "16",
            "text": "Yuj e chucal chi' ol can tz'inan e chonhab' tic. Ol te b'uchjocnhej. Masanil eb' ol ek' d'a tic, ol laj syum sat eb' ex stzetzani, yujto satub'tac ol aj yilji."
        },
        {
            "number": "17",
            "text": "Icha tz'aj saclemb'at tastac yuj ik' scot b'aj sjavi k'u, icha chi' ol aj ex vak'an saclemb'at yuj eb' eyajk'ool. Ol in b'at mican d'ayex ayic ol ja sk'ual sjavi e yaelal chi'. Manhxo ol in b'at q'uelan d'ayex, xchi Jehová."
        },
        {
            "number": "18",
            "text": "Ix yalan eb' anima chi' icha tic: Co naec tas scutej vinhaj Jeremías tic yuj tas syal vinh d'a quib'anh. Tocval ol lajvoquel eb' sacerdote tzonh k'ayb'ani, ma eb' aj pensar tz'ak'an co razón, ma eb' schecab' Dios tz'alan slolonel Dios chi' d'ayonh. Yuj chi' co naecq'ue esal lolonel d'a spatic vinh, yic smiljicham vinh. Manh ol co k'anab'ajejlaj tas syal vinh chi', xchi eb'."
        },
        {
            "number": "19",
            "text": "Mamin Jehová, cotanh val q'uelan d'ayin, tzab'an val tas syal eb' ayoch ajk'olal tic d'ayin."
        },
        {
            "number": "20",
            "text": "¿Tom yed' chucal tz'aj spactzitaj vach'k'olal? A eb' chi' toxo ix sna eb' tas ol yutej eb' in smilanchamoc. Nacoti to ix in k'och d'a ichanh in tevi d'ayach yuj svach'iloc eb', yic max ak'cot yoval a k'ol d'a yib'anh eb'."
        },
        {
            "number": "21",
            "text": "Axo ticnaic jun, ak' cham yuninal eb' yuj vejel yed' yuj oval. Canocab' eb' ix yetb'eyum eb' junixtaquil, manhxaocab' junoc yune' eb' ix scani. Miljocab'cham eb' vinh yetb'eyum eb' ix, axo eb' vinh yune' eb' ix quelemtacxo, chamocab' eb' d'a oval."
        },
        {
            "number": "22",
            "text": "Ak'cot junoc nhilanh soldado elk'um d'a scal eb'. Ab'chajocab' yel yav eb' yuj syaelal, yujto ichato sjoy olan eb' b'aj ol in mucchajoc, say modo eb' tas tz'aj in telvi d'a yol sk'ab' eb'."
        },
        {
            "number": "23",
            "text": "Palta a ach tic Mamin Jehová, ojtac masanil tastac smol alej eb' d'a vib'anh yic tzin smilancham eb' yalani. Manh ak' nivank'olal eb', mocab' b'at smul eb' chi' satk'olal uuj. Satocab'el eb' d'a ichanh, ak'och syaelal eb' yuj yoval a k'ool."
        }
    ]
}