{
    "chapter": "48",
    "verses": [
        {
            "number": "1",
            "text": "Ha Jehová Yajal t'a Smasanil, aton sDiosal Israel, ha' ix alan icha tik yuj chonhab' Moab: Ob'iltac chonhab' Nebo, yujto ix juchajemi. Anhejtona' chonhab' Quiriataim, toxo ix ak'ji ganar, q'uixwelal ix ajcani. Toxo ix juchajem lanhnaj smuroal t'a sat lu'um."
        },
        {
            "number": "2",
            "text": "Toxo ix satel sb'inajnaquil Moab. Ha t'a chonhab' Hesbón, ata' sna heb' ajk'ol syalan heb' tas ol yutoc heb' satanel Moab t'a junelnhej. Anhejtona' chonhab' Madmena, ol sateloc, manh ol och waan owal sataneli."
        },
        {
            "number": "3",
            "text": "Ha heb' aj Horonaim ol el yav heb': Tzonh chami, tzonh lajwieli, xcham heb'."
        },
        {
            "number": "4",
            "text": "Ha Moab toxo ix sateli, tz'ab'chaj yel yav heb' scotac unin heb' cajan t'ay."
        },
        {
            "number": "5",
            "text": "Tz'ok' heb', tz'el yal sat heb', sk'e heb' t'a lum switzal Luhit. Axo heb' tz'em t'a Horonaim, tz'ab'chaj yel yav heb' yuj syail tas tzuji chi'."
        },
        {
            "number": "6",
            "text": "Ha mach tzato yal yeli, elokab' lemnajoc, scolocab' sb'a. Lajanocab' syutej sb'a icha nok' caltacte'al b'uru t'a tzinan lu'um."
        },
        {
            "number": "7",
            "text": "Ha heb' aj Moab, a smunlajel heb' yet' sb'eyumal ayoch yipoc sk'ool, palta ol ik'jocb'at heb' t'a ch'oc nacional. Ha jun sdiosal heb' scuchan Quemos ol ik'jocb'atoc yet' heb' ayoch sacerdoteal t'ay yet' heb' niwac yelk'ochi."
        },
        {
            "number": "8",
            "text": "Ha in Jehová in swala': Ha jun owal chi', ol laj k'och t'a masanil chonhab' t'a yol smacb'en Moab, manhxa junok mach ol elcanoc. Ha juntzanh chonhab' ay t'a ch'olquixtac yet' t'a panhquiltac ol juwoccanb'at smasanil."
        },
        {
            "number": "9",
            "text": "Ichato ol och sk'axil heb' aj Moab yic sb'at heb' elelal. Masanil chonhab' ay t'a yol smacb'en, ol sateloc. Manhxa mach ol kan cajan t'ay, xchi Jehová."
        },
        {
            "number": "10",
            "text": "(Catab'ajocab' mach max k'ulan t'a smasanil sk'ol tas snib'ej Jehová. Catab'ajocab' mach max yak'lab'ej yespada smilwaji.)"
        },
        {
            "number": "11",
            "text": "Ha heb' aj Moab junk'olalnhej yaj heb', malaj b'aj tz'ik'jib'at heb' t'a ch'oc nacional. Icha wino tonhej tanhanemi, max k'exchaj yet'tal, yuj chi' max k'exwi sjab', max satel swach'il yuk'ji, icha chi' yaj heb'."
        },
        {
            "number": "12",
            "text": "Ha in Jehová in swala': Ol ja sk'ual, ol in checanb'at juntzanh soldado, ol yik'anb'at heb' aj Moab heb' t'a juntzanhxo ch'oc nacional, icha tz'aj sk'exji wino t'a yol yet'tal. Ol mak'chajem lanhnaj schonhab' heb', icha tz'aj smak'jipoj yet'tal wino manhxa tas ayem t'a yool. Cuseltacxonhej ol ajkan schonhab' heb' chi'."
        },
        {
            "number": "13",
            "text": "Yuj chi' a heb' aj Moab chi' ol q'uixwoc heb' yuj jun sdiosal scuch Quemos, icha ajnac sq'uixwi sk'ol heb' israel yuj sdiosal t'a Betel, aton jun yak'nacoch heb' yipoc sk'ool."
        },
        {
            "number": "14",
            "text": "Manhxaocab' yal heb' aj Moab icha tik: Ha onh tik te jelan onh, niwan quelk'ochi, ak'um onh owal, manhxoocab' xchi heb'."
        },
        {
            "number": "15",
            "text": "Toxo ix k'och jun rey ol satanel juntzanh chonhab' t'a yol smacb'en Moab chi', ol cham heb' kelemtac te tek'an cajan t'ay. Ha in ton Rey in swal jun tik, Jehová Yajal t'a Smasanil in b'i."
        },
        {
            "number": "16",
            "text": "Toxo ix k'och sk'ual sjawi yaelal t'a yib'anh chonhab' Moab, ix ja sk'ual sateli."
        },
        {
            "number": "17",
            "text": "Jantac ex cajan ex t'a slak'anil Moab yet' ex eyojtac jantac sniwanil yelk'ochi, ok'anhec yuj, tzeyalan icha tik: Ha sniwanil yelk'och Moab yet' swach'il yilji toxo ix sateli, xe chiocab'i."
        },
        {
            "number": "18",
            "text": "Actejeccan sniwanil eyelk'och ex aj Dibón, emnaquil tzeyutej he b'a, yujto a mach wan satanel Moab, wan sk'och t'ayex, wanxo spojanem smuroal he chonhab'."
        },
        {
            "number": "19",
            "text": "Ex aj Aroer, ochanhec linhan t'a titac b'e, tzeyilani. k'anb'ejec t'a heb' aj Dibón ixto yal yeli tas ix uji."
        },
        {
            "number": "20",
            "text": "Ha Moab q'uixwelal ix ajcani, yujto ix ak'ji syaelal. Ok'anhec yuj syaelal chi'. Alequel t'a stitac ha' Arnón to a Moab toxo ix sateli, xchi Jehová."
        },
        {
            "number": "21",
            "text": "Toxo ix jawi yaelal alb'ilcan t'a yib'anh juntzanh chonhab' ay t'a lum ak'lictac: Aton Holón, Jahaza, Mefaat, Dibón, Nebo, Bet-diblataim, Quiriataim, Bet-gamul, Bet-meón, Queriot, Bosra yet' t'a yib'anh masanil juntzanhxo chonhab' ay t'a yol yic Moab, aton juntzanh ay t'a slak'anil yet' juntzanh najat ay."
        },
        {
            "number": "22",
            "text": "Ha Jehová tz'alan icha tik: Ha yipalil Moab toxo ix lajwi. Ha sniwanil yelk'ochi toxo ix sateli."
        },
        {
            "number": "23",
            "text": "Hak'ek somchaj spensar heb' aj Moab, yujto ix spitej sb'a heb' t'ayin. B'uchjocab' heb' yuj heb' anima, icha tz'aj sb'uchji junok uk'um anh tzek' b'alb'on t'a skal xej."
        },
        {
            "number": "24",
            "text": "Naeccot ex aj Moab ayic he b'uchwajnac t'a heb' aj Israel, icha tz'aj sb'uchji junok elk'um, icha chi' eyutejnac he b'uchwaj t'a heb'."
        },
        {
            "number": "25",
            "text": "Ex aj Moab, actejeccan he chonhab', ixiquec, cajnajanhec t'a sattac k'een tenam icha nok' cuwajte' sb'o so' t'a yoltac sjatelal k'een."
        },
        {
            "number": "26",
            "text": "Cojtac jantac wal syik'chaanh sb'a heb' aj Moab. Te ak'umtac heb', anhej heb' niwan yelk'och snaani. Te niwac winak syutej sb'a heb'."
        },
        {
            "number": "27",
            "text": "Ha in Jehová in, wojtac to syik' wal chaanh sb'a heb', palta malaj syak' yal heb' yujto malaj yalan jun b'aj syik'chaanh sb'a heb' chi'."
        },
        {
            "number": "28",
            "text": "Yuj chi' tzin oq'ui, scus in k'ol yuj heb' aj Moab, yuj pax heb' aj Kir-hares."
        },
        {
            "number": "29",
            "text": "Ol in ok' wal yuj chonhab' Sibma, ek'to ol aj wok' yuj t'a yichanh ayic ix och ok'el yuj Jazer. Yujto ix q'uib'b'at icha te' uwa, ix ek'k'och t'a sk'axepal ha' mar, ix k'och pax t'ha ha' nhajab' yic Jazer chi'. Axo ticnaik ix k'och sk'ual sjawi heb' ol sataneloc, icha tz'aj sk'och sk'ual smolji sat te' uwa yet' sat juntzanhxo te' avb'en te'."
        },
        {
            "number": "30",
            "text": "Manhxa av yic tzalajk'olal ol ab'chaj t'a scaltac te' avb'en te' b'aj te yax sat t'a Moab. Manhxalaj wino b'aj smolb'aji, yujto manhxa mach stek'anel yal sat te' uwa chi', manhxa b'it yic tzalajk'olal."
        },
        {
            "number": "31",
            "text": "Ha heb' anima t'a Hesbón, tz'el yav heb' yuj yaelal. Chequelto yel yav heb' chi' t'a Eleale, t'a Jahaza. Sk'och yav heb' chi' t'a Zoar masanto t'a Horonaim yet' t'a Eglat-selisiya. Yujto toxo ix laj tup sjaj ha ha' t'a Nimrim."
        },
        {
            "number": "32",
            "text": "Ha in Jehová in swala': Ol satel heb' aj Moab tz'och ejmelal, snhusan silab' yet' incienso heb' t'a juntzanh comon Dios t'a jolomtac witz."
        },
        {
            "number": "33",
            "text": "Icha yok' flauta spuji yuj cusk'olal, icha chi' tz'aj wok' yuj heb' aj Moab chi', yuj pax heb' aj Kir-hares, yujto a sb'eyumal heb' ix smolb'ej, toxo ix lajwieli."
        },
        {
            "number": "34",
            "text": "Yuj yaelal yet' cusk'olal, masanil heb' toxo ix sjoxel xil sjolom, toxo ix sjoxpaxel xil sti' heb'. Masanil heb' toxo ix spol lajwoc sk'ab', axonhej pichul ya swa yic cusk'olal ayoch yuj heb'."
        },
        {
            "number": "35",
            "text": "Masanil spanhanil yib'anhtac pat t'a Moab yet' t'a yoltac calle, axonhej ok'el yuj cusk'olal tz'ab'chaji, yujto a in Jehová in ix in mak' wecchaj Moab icha tz'aj smak'jipoj junok lum chen malaj wach' yochi."
        },
        {
            "number": "36",
            "text": "Ha Moab chok' ix ajcani. Ok'anhec yuj, yujto q'uixwelal ix ajcani, toxo ix juchajb'ati. Masanil anima t'a juntzanh nación t'a slak'anil sb'uchwaj heb' t'ay, xivpax heb' yilani, xchi Jehová."
        },
        {
            "number": "37",
            "text": "Syalanxi Jehová icha tik: Ha jun ajk'ol t'a Moab, ol k'och jucnaj icha junok nok' ch'acb'a jenhaneli sk'ochi."
        },
        {
            "number": "38",
            "text": "Ol och juntzanh chonhab' wach' yajoch smuroal t'a yol sk'ab' heb' ajk'ol chi'. Ha t'a jun k'ual chi', a heb' soldado yic Moab ol ib'xock'e heb' icha junok ix ix wan yalji yune'."
        },
        {
            "number": "39",
            "text": "Ha Moab chi', manhxo nacionoc ol ajcanoc, yujto ix yik'chaanh sb'ha t'a wichanh, ix och smul t'ayin a in Jehová in tik."
        },
        {
            "number": "40",
            "text": "Yuj chi' swal icha tik: Ha heb' cajan t'a Moab, lajan ol aj heb' icha nok' nok' spechji yuj heb' pechum nok'. Ay smay sb'at sutnaj heb' t'a junok olan, ma skan heb' t'a junok yaal."
        },
        {
            "number": "41",
            "text": "Ha heb' ol el lemnaj t'a heb' pechjinac chi', ol b'at sutnaj heb' t'a junok olan. Ha heb' ol k'exta t'a jun olan chi', haxo t'a junok yaal ol kan heb'. Yujto a in ol wak'b'at yaelal nab'il wuuj t'a yib'anh Moab chi'."
        },
        {
            "number": "42",
            "text": "Ay heb' ol el lemnajoc, manhxalaj yip heb', ol b'at heb' say b'aj ol scol sb'ha t'a Hesbón. Palta ha t'a Hesbón chi', aton schonhab'kan winhaj rey Sehón, wan stz'ab'ati, ol b'eynhejb'at te' k'ak' chi'. Ol tz'ab'at masanil jolomtac witz t'a yol yic Moab yet' jun chonhab' Hesbón chi', aton jun syik'chaanh sb'a."
        },
        {
            "number": "43",
            "text": "Ex aj Moab ob'iltac ex. Ex schonhab' ex jun Dios scuch Quemos, toxo ix ex sateli. Ha heb' eyuninal yet' heb' ix eyisil, ix ik'chajb'at heb' t'a ch'oc nacional."
        },
        {
            "number": "44",
            "text": "Ha in Jehová in swala': Ay jun k'ual ol wik'xi meltzaj heb' aj Moab chi' b'ajtac ik'b'ilb'ati, xchi Jehová. Aton juntzanh yaelal tik ix yalcan Jehová t'a yib'anh Moab."
        }
    ]
}