{
    "chapter": "15",
    "verses": [
        {
            "number": "1",
            "text": "Ix tak'vi Jehová t'ayin icha tik: Wach'chom a vinhaj Moisés, ma vinhaj Samuel tzul tevoc t'ayin yuj eb', manhxo ol ok' in k'ol t'a in chonhab' tik. Al t'a eb' to tz'el eb' t'a vichanh, sb'at eb'."
        },
        {
            "number": "2",
            "text": "Tato ay eb' sk'anb'an t'ayach, b'ajtil tzonh b'ati, tato xchi eb', al juntzanh sval tik t'a eb': Ha mach ayoch t'a yib'anh scham yuj ilya, ha' ilya chi' ol milanoc. Ha mach ayoch t'a yib'anh scham t'a oval, ha t'a oval chi' ol chamoc. Ha mach ayoch t'a yib'anh scham yuj vejel, a vejel chi' ol milanoc. Ha pax mach ayoch t'a yib'anh yik'jib'at t'a ch'oc chonhab'il, ol ik'jocnhejb'atoc, xa chi."
        },
        {
            "number": "3",
            "text": "Ha in Jehová in svala': Ol vak'cot chanh makan yaelal t'a yib'anh eb' anima tik: Ol cham eb' t'a skal oval, ol nherjoc b'eyek' snivanil eb' yuj nok' tz'i', ol chijocb'at eb' yuj nok' ostoc, haxo nok' caltacte'al nok' ol wach' lajanel eb'."
        },
        {
            "number": "4",
            "text": "Ol javoc jun yaelal chi' yuj val juntzanh chucal ix sk'ulej vinhaj Manasés yuninal vinhaj Ezequías t'a Jerusalén, ayic ayoch vinh reyal t'a Judá. Masanil chonhab' t'a yol yib'anhk’inal tik, ol te xiv eb' yilanoch juntzanh yaelal ol javoc t'a yib'anh in chonhab' tik."
        },
        {
            "number": "5",
            "text": "Ex aj Jerusalén, ¿machto val ol ok' sk'ol t'ayex? ¿Machto val ol cus sk'ol eyuuj? ¿Machto val ol och ilk'olal eyuuj?"
        },
        {
            "number": "6",
            "text": "Ha in Jehová in svala', a ex tik ix in e patiquejeli, ex te juvieli. Toxo ix in te tzactzaj ex vak'an nivank'olal, yuj chi' toxo ix vik'chanh in k'ab' vak'an eyaelal yic tzex in sataneli."
        },
        {
            "number": "7",
            "text": "Ol ex viq'uelta t'a yoltac e chonhab' t'a yol e macb'en tik, ol ex in saclemejb'at icha tz'aj saclem smatz'il ixim trigo yuj ik'. Ol vak'an satjoquel in chonhab' tik. Manhxa junok eyuninal ol vak'cani, yujto max yal e k'ol tzeyactejcan e chuc b'eyb'al."
        },
        {
            "number": "8",
            "text": "Vuujnhej tzijtum ol ajkan eb' ix ix ol cham yetb'eyum, icha val yarenail sti' ha' mar maxtzac b'ischaji. D'a chimk'ualil ol javoc jun yaelal t'a yib'anh eb' ix nunab'il ayb'at yune' t'a oval, aynhej eb' nank'olal ol javoc cusk'olal yet' xivk'olal t'a yib'anh eb'."
        },
        {
            "number": "9",
            "text": "Ha eb' ix nunab'il manh jantacoc yune', tz'el yip eb' ix yuj q'uixvelal, maxtzac yal yik'an yik' eb' ix, emnaquilxonhej tz'ajkan eb' ix. Ha k'ualil smeltzajcanoch t'ak'walil t'a eb' ix. Tato ayto eb' ol kan t'a yol schonhab' chi', a in Jehová in svala' to ol vak' miljoccham eb' yuj eb' ajk'ool, xchi Jehová."
        },
        {
            "number": "10",
            "text": "Nunin, ob'iltac in. ¿Tas val yuj ix in ak' aljoc? Anhej val oval yet' telajb'ail svak' yet' masanil anima. Malaj junok mach b'aj ix vak' tumin majanil, malaj pax mach b'aj ix in majnej q'ueen, palta masanil eb' tzin catab'ani."
        },
        {
            "number": "11",
            "text": "Mamin Jehová, elocab'k'och b'aj tzin scatab'ej eb' chi' tato chuc ix vutej ach vak'an servil, tato maj in k'an a wach'k'olal t'a yib'anh eb' ayoch ajk'olal t'ayin, ayic ayoch eb' t'a cusk'olal yet' t'a syaelal."
        },
        {
            "number": "12",
            "text": "Ix yalan Jehová icha tik: Ex aj Judá, ¿toc ay mach syal smak'an canhchaj q'uen bronce yet' q'uen hierro? Icha chi' yaj eb' ajk'ol ol cot t'a stojolal norte, manh ol techaj eyak'an oval yet' eb'."
        },
        {
            "number": "13",
            "text": "Yuj val jantac e chucal ex aj Israel, yuj chi' a val e b'eyumal yet' masanil tas ay t'a sat e lum tik, ol vak' t'a eb' eyajk'ool chi'. Nab'anhej ol yik'b'at eb', manh ol stupcanlaj eb' t'ayex."
        },
        {
            "number": "14",
            "text": "Ol ex vak'canoch schecab'oc eb' eyajk'ol chi' t'a jun lum lum manh eyojtacoc, yujto a yoval in k'ool lajan icha te' k'ak', ol ex satel yuj, xchi Jehová."
        },
        {
            "number": "15",
            "text": "Mamin Jehová, ojtac smasanil, na in coti, colin. Pactzitej t'a eb' vajk'ool. Mocab' ak' nivank'olal eb', pactzitej t'a eb' yacb'an manto in smilcham eb'. Ilnab' val, uuj tzin sb'uch eb'."
        },
        {
            "number": "16",
            "text": "Ayic tzalan a lolonel t'ayin tzin chanhej vab'i, anhej ayoch in tzalajk'olaloc, yujto ic in Mamin Jehová in Diosal, Yajal ach t'a Smasanil."
        },
        {
            "number": "17",
            "text": "Manh junnhejoc tzin ek' yet' eb' stzalaj sk'ulan chucal. Yuj vopisio ak'nac, in ch'ocoj tzin eq'ui, yujto svab' syail yoval a k'ol ed'oc."
        },
        {
            "number": "18",
            "text": "¿Tas val yuj malaj b'ak'uinh tz'och vaan in yaelal icha junok echen malaj yanhal? ¿Tom ol in ixtej icha ha' eluma' stupemi?"
        },
        {
            "number": "19",
            "text": "Yuj chi' ix tak'vi Jehová t'ayin icha tik: Tato tzach meltzajcot t'ayin, ol ach in chaxi, icha chi' b'ian ol yal in ak'an servil. Tato max a comon alej comon lolonel, anhej tas niwan yelk'och tzala', a ach ol ach lolon vuuj. Ha eb' anima ol meltzajcot eb' ul yab'an a loloni, manhoc ach ol a cha ab' slolonel eb'."
        },
        {
            "number": "20",
            "text": "Lajan val ol ach vutejcan t'a eb' etchonhab' tik icha junok muro nab'a bronce. Ol yak' oval eb' ed'oc, palta a in val Jehová in svala' to manh ol ach yak' ganar eb', yujto ayin och ed'oc, ol ach in colo'."
        },
        {
            "number": "21",
            "text": "Ol ach in colel t'a yol sk'ab' eb' chuc, ol ach in colnhej t'a eb' milumcham anima, xchi t'ayin."
        }
    ]
}