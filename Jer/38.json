{
    "chapter": "38",
    "verses": [
        {
            "number": "1",
            "text": "Ha winhaj Sefatías yuninal winhaj Matán, winhaj Gedalías yuninal winhaj Pasur, winhaj Jucal yuninal winhaj Selemías yet' winhaj Pasur yuninal winhaj Malquías, a eb' winh tik, ix yab' eb' winh tas ix val t'a yichanh eb' anima ayic ix valani:"
        },
        {
            "number": "2",
            "text": "Ha Jehová tz'alan icha tik: Ha mach ol kan t'a yol chonhab' tik, ol cham yuj oval, yuj vejel, ma yuj ilya. Axo mach ol yak'och sb'ha t'a yol sk'ab' eb' aj Babilonia, a eb' chi' ol colchaj eb', manh ol chamlaj eb'."
        },
        {
            "number": "3",
            "text": "Ol vak'och jun chonhab' tik t'a yol sk'ab' eb' soldado winh sreyal Babilonia. Ol ak'joc ganar jun chonhab' tik yuj eb', xchi Jehová, xin chi."
        },
        {
            "number": "4",
            "text": "Yuj chi' ix yal eb' winh yajal chi' t'a winh rey chi' icha tik: --Chec miljoccham jun vinac tik, yujto schab'axq'ue sk'ol eb' soldado aytoek' t'a yol chonhab' tik yuj tas syal winh, syak'an somchaj spensar eb' anima winh. Ha jun vinac tik, manhoc swach'il eb' quetchonhab' tik say winh, palta a co yaelal say winh, xchi eb' winh."
        },
        {
            "number": "5",
            "text": "Ix tak'vi winhaj rey Sedequías chi' t'a eb' winh icha tik: --Ichocab'ta', syalnhej e k'ulan tas e gana t'a winh, malaj jab'oc tas syal valan t'ayex, xchi winh."
        },
        {
            "number": "6",
            "text": "Yuj chi' ix in syaman eb' winh, ix in yak'anem eb' winh yet' jun lasu t'a yol jun yet'tal b'aj smolb'ej sb'a ha ha'. Ha jun chi', yic winhaj Malquías yuninal winh rey chi'. Ha t'a yamaq'uil b'aj ayek' eb' stanhvan palacio, ata' ay. Ha t'a yol jun chi' manhxalaj ha ha' chi', axonhej lum sok'om ay. Yuj chi' ayic ix in emk'och chi', ix in b'atcan t'a skal lum sok'om chi'."
        },
        {
            "number": "7",
            "text": "Ayic k'ojan em winh rey chi' t'a spuertail b'aj sb'at b'e t'a yol yic Benjamín, ix yab'an winhaj Ebed-melec to toxo ix in ak'jiem t'a yol jun yet'tal ha' chi'. Ha jun winh vinac chi' aj Etiopía winh, ay yopisio winh t'a spalacio winh rey chi'."
        },
        {
            "number": "8",
            "text": "Ix elta winh t'a yol palacio chi', ix yalan winh t'a winh rey chi' icha tik:"
        },
        {
            "number": "9",
            "text": "--Mamin rey, te chuk tas ix sk'ulej juntzanh vinac tik t'a winhaj Jeremías schecab' Dios. Ix yaq'uem winh eb' winh t'a yol jun yet'tal ha' jul yich. Ata' ol cham winh yuj vejel, yujto manhxalaj tas svaji t'a yol chonhab' tik, xchi winh."
        },
        {
            "number": "10",
            "text": "Ixlajwi chi' ix yalan winh rey chi' t'a winhaj Ebed-melec chi' icha tik: --Ik'b'at junok 30 eb' winh vinac tik, b'at eyik'anq'ueta winhaj Jeremías chi' t'a jun jul chi', yacb'an manto cham winh, xchi winh."
        },
        {
            "number": "11",
            "text": "Ixlajwi chi' ix b'at winhaj Ebed-melec chi' yet' eb' winh t'a jun cuarto ay t'a yalanh b'aj sik'chaj tastac yic palacio, ix b'at yik'ancot juntzanh k'atac k'apac eb' winh. Ix yak'anem k'apac eb' winh yet' jun lasu t'ayin."
        },
        {
            "number": "12",
            "text": "Ix yalan winh t'ayin icha tik: --Ak'och juntzanh k'apac chi' t'a yalanh a k'ab' yic wach' max ach lajvi yuj ch'anh lasu tik, xchi winh. Icha chi' ix vutej."
        },
        {
            "number": "13",
            "text": "Ix yak'anem ch'anh lasu chi' eb' winh, ix in yik'anq'ueta eb' winh. Axo t'a yamaq'uil b'aj ayek' eb' stanhvan palacio ix in yactejcan eb' winh."
        },
        {
            "number": "14",
            "text": "Ix yalan winhaj rey Sedequías chi' to tzin ik'jib'at a in Jeremías in tik t'a yichanh winh, masanto t'a yoxil spuertail templo. Ata' ix yal winh t'ayin icha tik: --Ay jun tas tzin k'anb'ej t'ayach, in gana to tz'acan ol aj a pacan t'ayin, xchi winh."
        },
        {
            "number": "15",
            "text": "Ix valan icha tik: --Tato tzin pac t'ayach mamin rey, tzam in a chec miljocchamoc, tato svak' junok razón t'ayach, tom ol a cha ab'i, xin chi."
        },
        {
            "number": "16",
            "text": "Palta k'ub'eltac ix yak' sti' winh t'ayin icha tik: --D'a yichanh Jehová tz'ak'an co q'uinal svak' in ti' t'ayach to manh ol ach in chec miljocchamoc, manh ol ach vak'paxoch t'a yol sk'ab' eb' sgana ach smilanchamoc, xchi winh."
        },
        {
            "number": "17",
            "text": "Ix valanxi t'a winh icha tik: --Ha Jehová Yajal t'a Smasanil, aton co Diosal a onh israel onh tik, a tz'alan t'ayach icha tik: Tato tzak'och a b'ha t'a yol sk'ab' eb' yajal yaj t'a eb' soldado winh sreyal Babilonia, ol ach colchaj yet' masanil eb' cajan ed' t'a a pat, haxo jun chonhab' tik manh ol nhusjoctz'aoc."
        },
        {
            "number": "18",
            "text": "Tato manh ol ak'och a b'ha t'a yol sk'ab' eb' jun, ol yak' ganar jun chonhab' tik eb', ol snhusantz'a eb'. Ha achxo tik manh ol yal-laj a colan a b'a, xchi Jehová, xin chi t'a winh."
        },
        {
            "number": "19",
            "text": "Ix tak'vi winh icha tik: --Tzin xiv t'a eb' quetchonhab' toxo ix och yet' eb' aj Babilonia chi', talaj tzin ak'chajoch t'a yol sk'ab' eb', ob'iltac am tzin yutej eb', xchi winh."
        },
        {
            "number": "20",
            "text": "Ix in tak'vixi, ix valan icha tik: --Maay mamin rey, manh ol ach ak'chajoch t'a yol sk'ab' eb'. k'anab'ajej val slolonel Jehová swal tik t'ayach, yic wach' ol ach elk'ochoc, manh ol ach chamoc."
        },
        {
            "number": "21",
            "text": "Yujto toxo ix sch'ox Jehová t'ayin mamin rey tas ol ujok tato manh ol ak'och a b'ha t'a yol sk'ab' eb' chi'."
        },
        {
            "number": "22",
            "text": "Masanil eb' ix ix ol kan t'a a palacio, yowalil ol ik'joquelta eb' ix, ol ak'chajoch eb' ix t'a yol sk'ab' eb' yajal soldado yic winh sreyal Babilonia chi'. Ol b'uchvaj eb' ix t'ayach icha tik: Ha eb' amigo, tonhej ix ach yak' musansatil eb', yuj chi' ix ach ak'ji ganar. Ix ach actajcan yuj eb' t'a cal sok'om, ix el eb' t'ayach, xcham eb' ix."
        },
        {
            "number": "23",
            "text": "--Mamin rey, masanil eb' ix etb'eyum yet' eb' uninal, ol ak'jococh eb' t'a yol sk'ab' eb' aj Babilonia chi'. Ha achxo jun, manhxo ol yal el t'a yol sk'ab' eb'. Palta to ol ach ak'jococh t'a yol sk'ab' winh sreyal Babilonia chi', ol yak'anoch sk'ak'al jun chonhab' tik eb', xin chi t'a winh rey chi'."
        },
        {
            "number": "24",
            "text": "Ix tak'vixi winh t'ayin icha tik: --Tato tza nib'ej max ach chami, malaj junok mach b'aj tzal jun tik."
        },
        {
            "number": "25",
            "text": "Tato syojtaquejel juntzanhxo eb' yajal to ix ach lolon ved'oc, ol javok eb', ol sk'anb'an eb' tas ix al t'ayin yet' tas ix val t'ayach. Ol yal eb' t'ayach to manh ol ach smilcham eb' tato tz'acan ol al t'a eb'."
        },
        {
            "number": "26",
            "text": "Palta ol al t'a eb' to tonhej tzach tevi t'ayin yic maxtzac ach b'at preso t'a spat winhaj Jonatán yic max ach cham ta', xchi winh rey chi' t'ayin."
        },
        {
            "number": "27",
            "text": "Ichaton chi' ix aji. Masanil eb' winh yajal chi' ix b'at in ilani, ix sk'anb'an eb' winh t'ayin. Icha val ix aj yalan winh rey chi' t'ayin, icha chi' ix vutej valan t'a eb' winh. Yuj chi' ix yactej eb' winh sk'anb'an t'ayin, yujto malaj junok mach ix ab'an tas ix val yet' winh rey chi'."
        },
        {
            "number": "28",
            "text": "Yuj chi' ix in cannhej t'a yamaq'uil b'aj ayek' eb' stanhvumal palacio masanto ix ak'ji ganar Jerusalén."
        }
    ]
}