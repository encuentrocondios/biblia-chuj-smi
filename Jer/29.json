{
    "chapter": "29",
    "verses": [
        {
            "number": "1",
            "text": "Ha in Jeremías in tik schecab' in Dios, ix vak'b'at jun in carta t'a eb' yichamtac vinaquil chonhab', t'a eb' sacerdote, t'a eb' schecab' Dios yet' t'a masanil anima aj Jerusalén ik'b'ilb'at yuj winhaj Nabucodonosor t'a Babilonia."
        },
        {
            "number": "2",
            "text": "Ix vak'b'at jun carta tik, ayic toxo ix ik'jib'at winhaj rey Jeconías t'a Babilonia chi' yet' ix reina, aton ix snun winh. Ix ik'jipaxb'at eb' smunlaj t'a palacio, eb' yajal yaj t'a Judá yet' t'a Jerusalén, eb' jelan sb'oan tastac yet' pax eb' tenum q'ueen."
        },
        {
            "number": "3",
            "text": "Ix ik'jib'at jun carta tik yuj winhaj Elasa yuninal winhaj Safán yet' winhaj Gemarías yuninal winhaj Hilcías. Aton eb' winh tik ix checjib'at yuj winhaj Sedequías sreyal Judá t'a winhaj Nabucodonosor sreyal Babilonia chi'. Ha jun carta chi', icha tik syala':"
        },
        {
            "number": "4",
            "text": "E masanil ex aj Jerusalén ik'b'ilb'at t'a Babilonia yuj co Diosal a onh israel onh tik, aton Jehová Yajal t'a Smasanil, a tz'alan t'ayex icha tik:"
        },
        {
            "number": "5",
            "text": "B'oec e pat, tzex cajnaj t'ay, avejec eyavb'en te' yic tze loan sat."
        },
        {
            "number": "6",
            "text": "Hak'uecoch eyetb'eyum, aljocab' eyuninal. Ochocab' pax yetb'eyum eb' eyuninal chi', aljocab' pax yuninal eb', q'uib'ocab' e b'isul, mocab' emta e b'isul chi'."
        },
        {
            "number": "7",
            "text": "Munlajanhec yuj swach'iloc jun chonhab' b'aj ix ex vak'b'at chi'. k'anec in colval t'a yib'anh, tato wach' tz'aj jun chonhab' chi', wach' pax ol ex aj yet'oc."
        },
        {
            "number": "8",
            "text": "Yujto a in Jehová Yajal in t'a Smasanil, e Diosal in, a in swal juntzanh tik: Manh eyak' e b'a musansatil yuj juntzanh eb' syesejoch sb'a in checab'oc yet' eb' naumel lolonel yalani. Manh e cha eyab' svayich eb' syala'."
        },
        {
            "number": "9",
            "text": "Ha tas syal eb' chi' t'a in b'i, nab'a es. Ha in Jehová in svala' to manhoc in tzin chec yal eb'."
        },
        {
            "number": "10",
            "text": "Svalanxi: Ayic ol tz'acvoc 70 ab'il yak'an yajalil Babilonia chi', ol vak' in wach'k'olal t'ayex, ol vak'anpaxelk'och b'aj ix vak' in ti' to ol ex vik'xi meltzaj t'a tik."
        },
        {
            "number": "11",
            "text": "Ha in val Jehová in svala', vojtac tas nab'il vuj t'a e patic. Ha tas nab'il chi' vuuj, manh yujoc eyab'an syaelal, palta yuj e wach'iloc yic wach' ay tas tzeyak'och yipoc e k'ol t'a b'ak'uinh."
        },
        {
            "number": "12",
            "text": "Ol lajvoc chi', ol eyal e b'a t'ayin, ol ex lesalvoc t'ayin, ol vab'an e lesal chi'."
        },
        {
            "number": "13",
            "text": "Ha in val Jehová in svala' to ol ex javok t'ayin, ol in ch'ox in b'a t'ayex, yujto ol eyak'och e b'ha t'a yol in k'ab' t'a smasanil e k'ool."
        },
        {
            "number": "14",
            "text": "Ha in Jehová in svala', ol in ch'oxnhej in b'a t'ayex. Ol in q'uex tas eyaji. Ol ex vik'cot t'a masanil nación yet' t'a masanil b'aj ix ex in saclemejcanb'ati. Ol ex in molb'ej, ol ex vik'anpax meltzaj b'aj ayex ek' cajan ayic ix ex ik'jib'ati, xchi Jehová."
        },
        {
            "number": "15",
            "text": "Ha ex tik tzeyala': Ayxo eb' schecab' Jehová t'ayonh t'a Babilonia tik, xe chi."
        },
        {
            "number": "16",
            "text": "Palta syal Jehová icha tik t'a yib'anh winh rey ayoch t'a sdespachocan winhaj rey David yet' t'a eb' cajan t'a jun chonhab' tik, aton juntzanh eb' ayto eyuj e b'a yet'oc, eb' maj ik'jib'at t'a Babilonia chi':"
        },
        {
            "number": "17",
            "text": "Ha in Jehová Yajal in t'a Smasanil swal icha tik: Ol vak'b'at oval, vejel yet' ilya t'a skal eb'. Lajan ol vutejcan eb' icha juntzanh te' higo k'aeltacxo, te chuclaj, maxtzac yal sloji."
        },
        {
            "number": "18",
            "text": "Ol in pechb'eyek' eb' yuj oval, yuj vejel, yuj pax ilya. Ol vak'an yajjoc eb' yuj masanil nación. Ol ja catab' t'a yib'anh eb', ol xiv eb' anima yuj eb' ayic ol yilanoch eb'. Ol b'uchvaj eb' t'a eb', ol b'ajjoc eb' yuj juntzanh nación b'aj ol in saclemejcanb'ati."
        },
        {
            "number": "19",
            "text": "Ha in Jehová in svala' to tzijtum el ix alji t'a eb' yuj eb' in checab', palta maj scha yab' eb' tas ix yal eb' in checab' chi'. Anhejtona' ex pax tik maj e chapax eyab'i."
        },
        {
            "number": "20",
            "text": "E masanil ex aj Jerusalén ix ex vak' ik'jocb'at t'a Babilonia, ab'ec val in lolonel svala'."
        },
        {
            "number": "21",
            "text": "Ha in Jehová Yajal in t'a Smasanil, e Diosal in paxi, swal yuj winhaj Acab yuninal winhaj Colaías yet' yuj winhaj Sedequías yuninal winhaj Maasías, aton eb' winh tz'alan juntzanh esal lolonel t'a in b'i: Ol vak'och eb' winh t'a yol sk'ab' winhaj Nabucodonosor sreyal Babilonia. Ha winh ol checan miljoccham eb' winh t'a eyichanh."
        },
        {
            "number": "22",
            "text": "Yuj chi', ex aj Judá, ex ik'b'il ex b'at t'a Babilonia, tato ayex ol e nib'ej e catab'ej junok mach, ol eyal icha tik: Ach yutejocab' Jehová icha utajnac winhaj Sedequías yet' winhaj Acab, aton eb' winh schecnac winhaj Nabucodonosor nhusjoctz'aoc, xe chama."
        },
        {
            "number": "23",
            "text": "Icha chi' ol aj sja t'a yib'anh eb' winh, yujto te chuk tas sk'ulej eb' winh t'a yol e chonhab'. Tz'em eb' winh ajmulal yet' eb' ix yetb'eyum eb' yetvinaquil. Syalan juntzanh esal lolonel eb' winh t'a in b'i, manhoc in tzin chec yal eb' winh. Ha in Jehová in svala', vojtac tas yaji, xchi Jehová, xin chib'at t'a jun in carta chi'."
        },
        {
            "number": "24",
            "text": "Ay jun winh scuchan Semaías aj Nehelam ayek' t'a Babilonia chi'. D'a yol yic winh ix yak'cot jun carta t'a masanil eb' anima cajantocan t'a Jerusalén yet' t'a winhaj sacerdote Sofonías yuninal winhaj Maasías yet' t'a juntzanhxo eb' winh sacerdote. Ha t'a jun carta chi' ix yalcot winh t'a winhaj Sofonías chi' icha tik: Ha Jehová Dios ix ach ak'anoch sacerdoteal sq'uexuloc winhaj Joiada, yic wach' cuchb'um tzach aj t'a stemplo. Tato ay mach sk'och t'ayach aycot t'a sjolom tz'och ijan slolon icha eb' schecab' Dios. Ha jun chi' elanhchamel tzak'och t'a yol te' cepo, tza tzek'an yet' q'uen cadena. ¿Tas yuj maj a cach winhaj Jeremías aj Anatot? Ix stek'b'ej sb'a winh slolon t'a ichanh, icha schecab' Dios syutej sb'a winh, yujto ix yak'cot jun carta winh t'ayonh t'a Babilonia tik. Syalan winh icha tik: Najtilto ol ex cajnaj ta'. B'oec e pat, tzex cajnaj t'ay, avejec eyavb'en te' yic tze loan sat, xchi jun scarta winh chi' t'ayonh, xchi scarta winhaj Semaías chi'. Ix yavtan jun carta chi' winhaj sacerdote Sofonías vab' a in Jeremías in tik. Ixlajwi chi', a Jehová Yajal t'a Smasanil, aton co Diosal a onh israel onh tik, ix lolon t'ayin. Ix yalan icha tik: Alb'at t'a eb' ik'b'ilb'at t'a Babilonia to a in swal icha tik: Ha winhaj Semaías aj Nehelam, winh ix alani to a in ix in chec yal winh to toxo ol meltzaj winh t'a Babilonia chi'. Palta manhoc in ix in chec yal jun esal lolonel winh ix eyak'och yipoc e k'ol chi'. Yuj chi', a in Jehová in svala' to ol vak' syaelal winhaj Semaías chi' yet' pax eb' yinhtilal. Manhxalaj junok yinhtilal winh chi' ol aj t'a skal eb' in chonhab', yic syak'an tzalajb'oc sk'ol t'a in wach'k'olal ol vak' t'ayex, yujto ix ex scuchb'ej winh yic tze pitej e b'a t'ayin, xchi Jehová, xa chib'ati, xchi t'ayin."
        }
    ]
}