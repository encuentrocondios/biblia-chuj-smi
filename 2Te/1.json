{
    "chapter": "1",
    "verses": [
        {
            "number": "1",
            "text": "A in Pablo in tic, vinhaj Silvano yed' vinhaj Timoteo, scak'b'at junxo co carta tic d'ayex ex iglesia ex d'a Tesalónica. Yic exxo co Mam Dios, yic exxo pax Cajal Jesucristo."
        },
        {
            "number": "2",
            "text": "Aocab' co Mam Dios yed' Cajal Jesucristo, syak' svach'k'olal yed' sjunk'olal d'ayex ta'."
        },
        {
            "number": "3",
            "text": "Ex vuk'tac ex vanab', yovalil scak'nhej yuj diosal d'a Dios eyuuj. Smoj ton scal icha chi', yujto junjun k'u, tzeyak' val och Dios d'a e k'ool. Anhejtona', tze te xajanej val eb' eyetcreyenteal."
        },
        {
            "number": "4",
            "text": "Yuj chi' scalel e vach'il d'a scal eb' creyente d'a junjun yiglesia Dios. Yujto tzijtum tas tz'ak'jioch d'a eyib'anh, te nivan syaelal van eyab'an ta', palta tek'an val tzeyutej eyak'anoch Dios d'a e k'ool. Van eyak'an techaj smasanil."
        },
        {
            "number": "5",
            "text": "Icha chi' tz'aj scheclajeli to tojol syutej Dios onh sch'olb'itani. Yuj chi' syala' to smoj tzex och b'aj ol yak' Yajalil, yujnhej to van eyab'an syaelal yuuj."
        },
        {
            "number": "6",
            "text": "A Dios te tojol toni, yuj chi' ol yak' syaelal eb' tzex ixtan ticnaic."
        },
        {
            "number": "7",
            "text": "Van eyab'an syaelal qued'oc. Palta ol ak'joc snivanil co k'ool yuj Dios ayic ol cot Cajal Jesús yed' eb' yángel d'a satchaanh, aton eb' te nivan spoder. Ayic ol emuloc, yed'nac jun k'ak' nhilnhon sq'ue sk'ak'al."
        },
        {
            "number": "8",
            "text": "Ata' ol ak'joc syaelal eb' manh ojtannacoc Dios, aton eb' max k'anab'ajan vach' ab'ix yic Cajal Jesucristo."
        },
        {
            "number": "9",
            "text": "A eb' chi', ol b'atcan eb' d'a syaelal d'a junelnhej. Ol ik'joccanel eb' d'a stz'ey Cajal Jesús, yic manhxa b'aq'uinh ol yil svach'il eb' yed' spoder."
        },
        {
            "number": "10",
            "text": "A d'a jun k'ual ayic ol javoc Cajal Jesús chi', te nivan ol aj yelk'och d'ayonh a onh yic onhxo tic. Co masanil a onh creyente onh tic, ol caq'uem co b'a d'ay. Locan ex qued'oc yujto eyak'nac och jun ab'ix ek' calnac d'a e k'ool."
        },
        {
            "number": "11",
            "text": "Yuj val jun tic junjun k'u tzonh lesalvi eyuuj. Sco k'an d'a co Diosal eyuuj, yic vach' ex d'a yichanh, yujto a' avtannac ex och yicoc. Sco k'ananpax d'ay to syak' spoder d'ayex, yic tze b'eyb'alej masanil tas vach' icha e gana, tzex munlaj pax d'ay, yujto tzeyak'och d'a e k'ool."
        },
        {
            "number": "12",
            "text": "Tato icha chi' tzeyutej e b'a, ol aljoc vach' lolonel d'a Cajal Jesucristo eyuuj. Axo ol ex alan pax vach'il. Icha chi' ol ex ajoc, yujto a co Diosal yed' Cajal Jesucristo chi' ol ak'an svach'k'olal d'ayex."
        }
    ]
}