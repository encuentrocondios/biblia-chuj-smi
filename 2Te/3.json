{
    "chapter": "3",
    "verses": [
        {
            "number": "1",
            "text": "A ticnaic, lesalvanhecnhej cuuj, yic vach' ol pucaxel slolonel Cajal Jesús d'a scal eb' anima smasanil d'a elanhchamel, yic ol scha eb' d'a smasanil sk'ool icha eyutejnac e chaani."
        },
        {
            "number": "2",
            "text": "k'anecnhej pax d'a Dios cuuj, yic ol onh colchajel d'a yol sk'ab' eb' te chuc spensar. Yujto manh masaniloc anima tz'ak'anoch Dios d'a sk'ool."
        },
        {
            "number": "3",
            "text": "Palta a Cajal Jesús, tz'elnhejk'och tas syala'. A tz'ak'an e tek'anil. Tzex scolanpaxel d'a vinh chuc."
        },
        {
            "number": "4",
            "text": "Scak'och Cajal Jesús yipoc co k'ool to van e k'anab'ajan juntzanh checnab'il calnaccan d'ayex to ol e k'anab'ajejnhej pax d'a masanil tiempo."
        },
        {
            "number": "5",
            "text": "Sco nib'ej to a Cajal Jesús tz'ak'an nachajel eyuuj to xajan ex yuj Dios. Sco nib'ej tz'och Cristo eyed'oc yic tek'an tzeyutej e b'a icha yutejnac sb'a."
        },
        {
            "number": "6",
            "text": "A d'a sb'i Cajal Jesucristo scalb'at juntzanhxo checnab'il tic d'ayex. Tato ay eb' creyente jaragana, tato max sk'anab'ajej juntzanh k'ayb'ub'al ek' calnaccan d'ayex eb', max yal-laj junnhej tzex ek' yed' eb'."
        },
        {
            "number": "7",
            "text": "Eyojtacxo, smoj val tze k'anab'ajej co b'eyb'al, yujto manh jaraganaoc ek' cutejnac co b'a d'a e cal."
        },
        {
            "number": "8",
            "text": "Eyojtac to malaj b'aj co matanejnac va co b'a d'ayex. Palta k'ual d'ak'val munlajnac onh d'a e cal. Cak'nac val quip co munlaji, yujto malaj co gana ay mach tz'ab'an syail yak'an tas tz'och cuuj ta'."
        },
        {
            "number": "9",
            "text": "Vach'chom ay calan quic co k'anan co gasto d'ayex, palta munlaj onh yed' co k'ab'. Icha chi' cutejnac co ch'oxan jun vach' b'eyb'al d'ayex, yic vach' tze k'anab'ajej co b'eyb'al chi'."
        },
        {
            "number": "10",
            "text": "Yujto ayic ay onh ek' d'a e cal, calannaccan jun checnab'il d'ayex, aton jun syal icha tic: Tato ay mach malaj sgana smunlaji, mocab' vaoc, xchi."
        },
        {
            "number": "11",
            "text": "Scalb'at juntzanh tic d'ayex yujto ix cab'i to ayex mach ex jaragana ex. Tonhej tze comon aq'uejoch e b'a d'a scal juntzanh tas b'aj malaj eyalan eyico'."
        },
        {
            "number": "12",
            "text": "A ex icha chi' tzeyutej e b'a, a d'ayex scalb'at jun checnab'il tic. Yuj Cajal Jesucristo scham val calanb'at d'ayex to tzex munlaj val d'a tzalajk'olal, yic vach' ol ilchaj tas yovalil tz'och eyuuj."
        },
        {
            "number": "13",
            "text": "Manh ex tzactzaj e k'ulan juntzanh tas vach' ta'."
        },
        {
            "number": "14",
            "text": "Tato ay eb' max k'anab'ajan tas scalb'at d'a jun co carta tic, yovalil tzeyak' checlajel eb' d'a e cal, yic ol q'uixvoquel eb'. Anhejtona', manh junnhejoc tzex ek' yed' eb'."
        },
        {
            "number": "15",
            "text": "Palta max yal eyajk'olan e b'a yed' eb'. Tze yec val sna eb', yujto creyente eb' eyed'oc."
        },
        {
            "number": "16",
            "text": "Aocab' Cajal Jesús, aton jun ak'um junk'olal syak' val sjunk'olal d'ayex d'a masanil tiempo. Ochocab' pax eyed'oc e masanil ta'."
        },
        {
            "number": "17",
            "text": "A in Pablo in tic, a in val lak'an tzin tz'ib'ejb'at jun stzatzil e k'ool tic, yic scheclaji to yel vic jun carta tic. Icha tic svutej in tz'ib'anb'at junjun in carta."
        },
        {
            "number": "18",
            "text": "Aocab' Cajal Jesucristo syak' svach'k'olal d'ayex e masanil ta'."
        }
    ]
}