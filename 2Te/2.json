{
    "chapter": "2",
    "verses": [
        {
            "number": "1",
            "text": "A ticnaic, tzin tz'ib'ejb'at d'ayex chajtil ol aj sjavi Cajal Jesucristo, aton yic ol onh molchajoch yed'oc. Tzin tevib'at d'ayex to"
        },
        {
            "number": "2",
            "text": "max e comon aq'uej somchajel e pensar tato ay eb' tz'alan d'ayex to janacxo sk'ual Cajal chi'. Vach'chom syal eb' to a Yespíritu Dios ix ch'oxan d'a eb', ma munil syal eb' d'a yol yico', palta manh ex och ilk'olal yuj eb'. Taxonhej syal eb' to ix k'och co carta d'a eb', palta manh e cha eyab'i."
        },
        {
            "number": "3",
            "text": "Manh eyak' musansatil e b'a, yujto ayic manto ja jun k'ual chi', tzijtum mach ol meltzaj pax och ajk'olal d'a Dios. Ato ta' ol checlajel vinh yajalil chucal. A vinh chi', yovalil ol ak'joccanb'at vinh d'a syaelal."
        },
        {
            "number": "4",
            "text": "A jun vinh chi' ol yak' oval vinh yed' Dios. Ol chichon sk'ool vinh d'a jantacnhej comon dios yed' d'a jantacnhej tas b'aj syal sb'a eb' anima. Ol em val k'ojan vinh d'a yol stemplo Dios, ol yalanoch sb'a vinh Diosal."
        },
        {
            "number": "5",
            "text": "Naeccoti to ix valcan juntzanh tic d'ayex ayic ay in ek' eyed' ta'."
        },
        {
            "number": "6",
            "text": "Eyojtac tas tzato cachanoch vaan vinh yic max checlajelta vinh. Palta ato yic ol javoc stiempoal, ato ta' ol checlajelta vinh."
        },
        {
            "number": "7",
            "text": "A ticnaic, a chucal vanxo smunlaj d'a elk'altac masanto ol ik'joc el jun mach scachanoch vaan sch'oxk'ab'an sb'a chi'."
        },
        {
            "number": "8",
            "text": "Ato val ta' ol checlajcanel jun vinh yajal chucal chi'. Palta ayic ol javoc Cajal Jesús ol spucham vinh yajal chucal chi' yed' yik', axo stziquiquial ol ik'an satcanel vinh. Palta ayic manto satel vinh chi', a tic ol sk'ulej vinh:"
        },
        {
            "number": "9",
            "text": "Ayic ol checlajel vinh ol yak'och sb'a vinh Satanás yed' vinh. Ol yak'och spoder vinh d'a vinh. Yuj chi' ol yal sb'oan juntzanh milagro vinh yed' juntzanhxo tas ol ch'oxanel spoder, palta es juntzanh chi'."
        },
        {
            "number": "10",
            "text": "Tzijtum tas malaj svach'il ol sk'uloc vinh, yic ol yak' musansatil eb' anima satnac vinh. Ol satcanel eb', yujto malaj sgana eb' syak'och jun k'ayb'ub'al te yel tic d'a sk'ool yic scolchajel eb'."
        },
        {
            "number": "11",
            "text": "Yuj chi', a Dios ol chaan ak'joc musansatil eb', yic ol yak'och jun es chi' eb' d'a sk'ool."
        },
        {
            "number": "12",
            "text": "Yuj chi' a jantacnhej eb' maj ak'anoch jun k'ayb'ub'al te yel tic d'a sk'ool, ol ak'joccanb'at eb' d'a syaelal, yujto ix q'uechaanh eb' yed' chucal."
        },
        {
            "number": "13",
            "text": "Ex xajanab'il yuj Cajal Jesús, yovalil scak'nhej yuj diosal d'a Dios eyuuj, yujto sik'b'il ex taxoncanel yuj Dios chi' qued'oc d'a yichb'anil, yic tzex colchaj yuj Yespíritu. A tzex ak'anoch yicoc Dios. Yuj chi' tzex colchaj qued'oc, yujto tzeyak'och jun k'ayb'ub'al te yel tic d'a e k'ool."
        },
        {
            "number": "14",
            "text": "Yuj jun vach' ab'ix yic colnab'il ek' calnac d'ayex, a Dios avtannac ex och yicoc, yic vach' ay eyalan eyic d'a snivanil yelk'och Cajal Jesucristo qued'oc."
        },
        {
            "number": "15",
            "text": "Yuj chi', tek'an val tzeyutej e b'a. Manh eyak' sat e k'ool d'a juntzanh k'ayb'ub'al ek' calnaccan d'ayex yed' juntzanhxo co tz'ib'ejnacb'at d'ayex."
        },
        {
            "number": "16",
            "text": "Tzonh xajanej Cajal Jesucristo yed' co Mam Dios. Syak' snivanil co k'ool d'a masanil tiempo yuj svach'k'olal. Syak'anpax cak'och svach'il yipoc co k'ool."
        },
        {
            "number": "17",
            "text": "Co gana a svach' ak'an tzalajk'olal d'ayex. Syak'anpax e tek'anil yic vach' a jantacnhej tas tzeyala', tze k'ulej, vach'nhej d'a yichanh."
        }
    ]
}