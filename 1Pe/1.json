{
    "chapter": "1",
    "verses": [
        {
            "number": "1",
            "text": "A in Pedro in tic, schecab' in Jesucristo, tzin tz'ib'ejb'at jun in carta tic d'ayex, a ex sacleminac eyajcanb'at d'a yol yic Ponto, Galacia, Capadocia, Asia yed' d'a yol yic Bitinia."
        },
        {
            "number": "2",
            "text": "A onh tic, sik'b'il onhxo el yuj co Mam Dios, yujto atax d'a peca' icha chi' ajnac snaan Dios d'a quib'anh. Yuj Yespíritu ix onh yak'och yicoc, yic vach' sco k'anab'ajej tas syal Jesucristo, yic tz'ik'jipaxel co mul yuj schiq'uil. Nivanocab' svach'k'olal Dios yed' sjunk'olal syak' d'ayex ta'."
        },
        {
            "number": "3",
            "text": "Calec vach' lolonel d'a Dios, aton Smam Cajal Jesucristo, yujto ix ok' val sk'ool d'ayonh. Ix onh yak'xi aljoc d'a schaelal, yujnhej to pitzvinacxi Jesucristo, yuj chi' aton val jun tic ayoch yipoc co k'ool to a ol ak'an co q'uinal."
        },
        {
            "number": "4",
            "text": "Yujto a Dios ol ak'an jun quic d'ayonh, aton jun sik'an yuuj d'a satchaanh. A jun quic chi' aynhejek' d'a masanil tiempo, max ixtaxlaj, anhejtona' max k'alaj."
        },
        {
            "number": "5",
            "text": "Yujto scak'och Dios d'a co k'ool, yuj chi' van onh stanhvan yed' spoder masanto ol co vach' chaej co colnab'il. A jun co colnab'il tic, listaxo yaji yic vach' ol checlajel d'a slajvub'xo tiempoal."
        },
        {
            "number": "6",
            "text": "Yuj chi' tzonh tzalaj val. Vach'chom scab' syail nivac proval jab'oc tiempoal ticnaic, palta tzonh te tzalaji."
        },
        {
            "number": "7",
            "text": "Icha tz'aj yak'ji proval q'uen oro d'a scal te' k'ak', icha chi' tz'aj cak'ji proval tato yel scak'och Dios d'a co k'ool. Yujto ayic scak'anoch Dios chi' d'a co k'ool, más te nivan yelk'och d'a yichanh q'uen oro chi', yujto a q'ueen, slajvinhej el q'ueen. Tato scak' techaj proval chi', ol onh aljoc vach'il ayic ol jax Jesucristo. Nivan ol onh ajoc. Nivan ton ol aj quelk'och yed' ta'."
        },
        {
            "number": "8",
            "text": "A ex tic, vach'chom malaj b'aj ix eyil Jesucristo, palta tze xajanej val. Vach'chom manh vanoc eyilan ticnaic, palta ayoch yipoc e k'ool. Tzex tzalaj val. A val e tzalajk'olal chi', maxtzac yal-laj yalchaji jantac. Manhxo jantacoc svach'il."
        },
        {
            "number": "9",
            "text": "A co colnab'il ol co cha chi', aton jun chi' tzak'vab'il cuuj, yuj chi' ix cak'och Jesucristo d'a co k'ool."
        },
        {
            "number": "10",
            "text": "A eb' schecab' Dios d'a peca', yak'nac val yip eb' sayan tas yaj jun co colnab'il tic. Yak'lejnac eb' snaaneli. Ayocto yalannaccan eb' to ol yak' svach'k'olal Dios d'ayonh."
        },
        {
            "number": "11",
            "text": "A Yespíritu Cristo ayoch d'a eb', a ak'jinac nachajel yuj eb' to a Cristo yovalil ol yab' syail. Slajvi chi' ol och Yajalil. Axo eb' chi', yak'lejnac eb' snaaneli mach jun ol javoc chi' yed' tas tiempoal ol javoc."
        },
        {
            "number": "12",
            "text": "Palta ak'jinac yojtaquejel eb' yuj Dios to a juntzanh yalnaccan eb' chi', manh yujoc snachajel yuj eb' yalnaccan eb', palta yuj snachajel cuuj a onh tic. A jun tic ix ak'ji eyojtaquej yuj eb' ix alanel jun lolonel yic co colnab'il yuj yipalil Espíritu Santo ak'b'ilcot d'a satchaanh. A eb' ángel snib'ej pax eb' snachajel juntzanh tic yuuj."
        },
        {
            "number": "13",
            "text": "Yuj chi' tek'an tzeyutej e pensar. Lista tzeyutej e b'a. Tzeyak' val och yipoc e k'ool tas ol yak' Dios d'ayonh yuj svach'k'olal ayic ol jax Jesucristo."
        },
        {
            "number": "14",
            "text": "A ex tic, yuninal exxo Dios ved'oc, yuj chi' k'anab'ajejec. A d'a yalanhtaxo tzijtum chucal e nib'ejnacochi, yujto manto eyojtacoc Dios ta'. Axo ticnaic, manhxo e b'eyb'alej icha chi'."
        },
        {
            "number": "15",
            "text": "A jun avtannac onh och yicoc, vach'nhej toni, malaj jab'oc spaltail, yuj chi' ichocab'ta' tzeyutej e b'a, vach'nhejocab' tzeyutej e b'eyb'al."
        },
        {
            "number": "16",
            "text": "Yujto icha tic yajcan yalan Dios d'a Slolonel Tz'ib'ab'ilcani: A ex tic, vach'nhejocab' tzeyutej e b'a, yujto a in tic, te vach' innhej, xchi."
        },
        {
            "number": "17",
            "text": "A Dios ol ch'olb'itan tastac sco k'ulej junjun onh. Malaj co q'uexanhil d'a yichanh ayic ol sch'olb'itan tas caj junjun onh. Yuj chi', tato scal co Mamoc, conh xivec d'ay yacb'an ayonhto ek' d'a yolyib'anhq'uinal tic."
        },
        {
            "number": "18",
            "text": "A juntzanh sk'ulejnac eb' co mam quicham, anheja' co k'ulejnac d'a yalanhtaxo, palta nab'anhej quixtejnac co b'a. Axo ticnaic, colchajnac onhxo d'a yol sk'ab' juntzanh chi'. Eyojtacxo jun co colnab'il tic, manhoc yed' juntzanh tastac eq'uelb'anhej yek' b'aj manb'il, icha q'uen tumin."
        },
        {
            "number": "19",
            "text": "Palta a schiq'uil Cristo ix ak'an ganar smanani, yujto nivan yelk'ochi. Yujto ix miljicham silab'oc icha junoc nok' calnel malaj spaltail, malaj pax jab'oc chucal tz'ilchaj d'ay."
        },
        {
            "number": "20",
            "text": "Ayic manto sb'o jun yolyib'anhq'uinal tic Dios, nab'ilxo yuuj to icha chi' ol aj yelul d'a yib'anh Cristo. Palta ato d'a jun slajvub' tiempoal tic ix yak' checlaj yuj co vach'iloc."
        },
        {
            "number": "21",
            "text": "Yuuj scak'och Dios d'a co k'ool ticnaic, yujto a Dios chi' ak'jinac pitzvoc d'a scal eb' chamnac, te nivan ix aj yelk'och yuuj. Yuj val chi', scak' val och Dios d'a co k'ool, scak'anpax och yipoc co k'ool."
        },
        {
            "number": "22",
            "text": "A ticnaic, yuj Yespíritu Dios ix co k'anab'ajej jun k'ayb'ub'al te yel tic. Icha chi' scutej co tojolb'itan co b'eyb'al, sec yuj chi' yel sco xajanej eb' cuk'tac eb' canab'. Yuj chi' yovalil sco xajanej co b'a d'a smasanil co k'ool yed' d'a smasanil quip."
        },
        {
            "number": "23",
            "text": "A onh tic, ix onh alji d'a schaelal. Manhoc d'a co mam co nun chamelb'a yaj ix onh aljixi, palta yujnhej slolonel Dios, yujto aj q'uinal yaji. A slolonel tic aynhejek' d'a junelnhej."
        },
        {
            "number": "24",
            "text": "Yujto icha tic syal d'a Slolonel Tz'ib'yajcani: A sq'uinal eb' anima smasanil, lajan icha anh ank'ultac. Lajan svach'il eb' icha xumaquil anh ank'ultac chi'. Yujto a anh chi', junnhej rato stacjiel anh. Axo sxumaquil anh, tonhej tz'el b'ulnajoc."
        },
        {
            "number": "25",
            "text": "Palta axo slolonel Dios Cajal, aynhejek' d'a junelnhej, xchicani. A slolonel tic, aton jun vach' ab'ix yic colnab'il alb'ilcan d'ayex."
        }
    ]
}