{
    "chapter": "5",
    "verses": [
        {
            "number": "1",
            "text": "A ticnaic, tic svalb'at juntzanh checnab'il tic d'ayex ex anciano ay d'a junjun chonhab', yujto a in tic, anciano in pax eyed'oc. Vilnac val Cristo chi', vilnac chajtil ajnac yab'an syail. Ay valan vic in chaan svach'il eyed'oc, aton jun toto ol checlajeloc."
        },
        {
            "number": "2",
            "text": "Icha yaj eb' tanhvum calnel, icha chi' tzeyutej e tanhvan eb' ay d'a yol e k'ab' eyilani, yujto icha scalnel Dios yaj eb' d'ayex. Manh ak'b'iloc pural tzex utaji, manh yujoc e nib'anoch tumin tzeyil eb'. Palta yujnhejocab' to icha chi' tz'el d'a e k'ool to tzeyil eb', yujto icha chi' sgana Dios d'ayex. Tzex munlaj val d'a tzalajk'olal."
        },
        {
            "number": "3",
            "text": "Max yal yajal tzeyutej e b'a d'a eb' ay d'a yol e k'ab'. Palta a e vach' b'eyb'al tze ch'ox yil eb', yic a tas tze b'eyb'alej chi' ol sb'eyb'alej eb'."
        },
        {
            "number": "4",
            "text": "Tato icha chi' tzeyutej e b'a, ayic ol ja jun Quilumal Nivan Yelk'ochi, ol e cha spac te nivan svach'il. A jun chi' malaj b'aq'uinh ol lajvoc."
        },
        {
            "number": "5",
            "text": "A exxo ex quelemtac yed' ex cob'estac, tze k'anab'ajej val eb' anciano. Ichocab' ex chi' e masanil, emnaquil tzeyutej eyak'an servil e b'a junjun ex. Yujto syal d'a Slolonel Dios Tz'ib'ab'ilcan icha tic: A Dios schacanel eb' syik'chaanh sb'a, axo pax d'a eb' emnaquilal syutej sb'a, syak' val svach'k'olal, xchi."
        },
        {
            "number": "6",
            "text": "Yuj chi' emnaquil scutejec co b'a d'a yol sk'ab' Dios, yujto te nivan spoder. Tato icha chi', nivan ol onh ajelk'och yuuj, ayic ol ja stiempoal."
        },
        {
            "number": "7",
            "text": "Caq'uecoch masanil quilk'olal d'a yol sk'ab', yujto aypaxoch ilk'olal cuuj."
        },
        {
            "number": "8",
            "text": "Lista scutej co b'a co macvaji, yujto icha yaj nok' choj tz'el yav tz'ek' sayek' schib'ej, icha chi' yek' vinh ajk'ool d'a co patic quichanh, aton vinh diablo."
        },
        {
            "number": "9",
            "text": "Te tek'anocab' scutej cak'anoch Dios d'a co k'ool, yic ol yal co colan co b'a d'a vinh. Yujto cojtac to a eb' quetcreyenteal sacleminac yajb'at d'a yolyib'anhq'uinal tic, van pax yab'an juntzanh yaelal eb' icha onh tic."
        },
        {
            "number": "10",
            "text": "Ayic ol lajvoc cab'an syail janik'oc tiempoal, axo Dios ol onh vach' tz'actzitanoc, ol svach' aq'uej co tek'anil yed' quip. Manh jantacoc svach'k'olal, yuj chi' ix onh yavtejoch yicoc, yic vach' ay calan quic d'a svach'il ay d'a junelnhej, yujto junxonhej caj yed' Jesucristo."
        },
        {
            "number": "11",
            "text": "Nivanocab' yelk'ochi, nivanocab' spoder d'a masanil tiempo. Am√©n."
        },
        {
            "number": "12",
            "text": "A vinh cuk'tac Silvano tic, vojtac spensar vinh, sk'anab'ajej val vinh. A vinh ol ik'anb'at jun in carta tic d'ayex. Tzin tz'ib'ejb'at jay b'elanh lolonel tic, yic ol vach' ja e pensar. A juntzanh tic tz'alani chajtil syutej Dios yak'an svach'k'olal d'ayonh d'a val yel. A d'a svach'k'olal tic, tek'an tzeyutej e b'a."
        },
        {
            "number": "13",
            "text": "A eb' quetcreyenteal ay d'a Babilonia tic, sik'b'ilxoel eb' eyed'oc, syak'b'at stzatzil e k'ool eb'. Yed' pax vinhaj Marcos tic, vinh icha vuninal yaji, syak'paxb'at stzatzil e k'ool vinh."
        },
        {
            "number": "14",
            "text": "Slaj eyak'laj stzatzil e k'ool yuj e xajanan e b'a. Yak'ocab' sjunk'olal Dios d'ayex e masanil ex yic exxo Jesucristo ta'."
        }
    ]
}