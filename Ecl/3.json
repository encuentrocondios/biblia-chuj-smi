{
    "chapter": "3",
    "verses": [
        {
            "number": "1",
            "text": "Masanil tas tzuji t'a yol yib'anhk’inal tik aynhej stiempoal, aynhej pax yorail."
        },
        {
            "number": "2",
            "text": "Ay b'aj tz'alji anima, ay pax b'aj scham heb'. Ay b'aj ay avnub', ay pax b'aj stok'ji k'e waan tas awab'il."
        },
        {
            "number": "3",
            "text": "Ay b'aj smiljicham anima, ay pax b'aj tz'anhtaj heb'. Ay b'aj sjuchajem junok tas, ay pax b'aj sb'ochajk'ei."
        },
        {
            "number": "4",
            "text": "Ay b'aj tz'och ok'el, ay pax b'aj tz'och tzeej. Ay b'aj ay cusk'olal, ay pax b'aj ay tzalajk'olal."
        },
        {
            "number": "5",
            "text": "Ay b'aj sjulchaj saclem k'een k'een, ay pax b'aj smolb'aj k'een. Ay b'aj sco lak'laj ko b'a, ay pax b'aj maay."
        },
        {
            "number": "6",
            "text": "Ay b'aj sco sayek' junok tas, ay pax b'aj sco yumeli. Ay b'aj sik'chajb'at junok tas, ay pax b'aj syumchajeli."
        },
        {
            "number": "7",
            "text": "Ay b'aj snhik'chajb'at junok tas, ay pax b'aj stz'ischaji. Ay b'aj numan tzonh aji, ay pax b'aj tzonh loloni."
        },
        {
            "number": "8",
            "text": "Ay b'aj sco xajanej ko b'a, ay pax b'aj sco chaclaj ko b'a. Ay b'aj tz'och owal, ay pax b'aj tz'och junk'olal."
        },
        {
            "number": "9",
            "text": "¿Tas wal skak' yal a onh anima onh tik t'a jantac munlajel sco b'o'o?"
        },
        {
            "number": "10",
            "text": "Vojtac wal jantac munlajel te ajaltac ix yak' Dios ko k'ulej."
        },
        {
            "number": "11",
            "text": "Te wach' ix yutej Dios sb'oan masanil tastac, tato sb'o t'a sk'ual smoj sb'oi. Ix yak' Dios ko nib'ej cojtacanel tastac ol ujok t'a b'ak'uinh, palta max yak'laj nachajel cuuj sik'lab'il tastac wan sk'ulani."
        },
        {
            "number": "12",
            "text": "Ix wojtaquejeli to malaj junocxo tas te wach' syal ko k'ulani, anhej to skak' tzalajb'oc ko k'ool, skak'an ko gana yet' tastac syak' Dios t'ayonh yacb'an pitzan onh."
        },
        {
            "number": "13",
            "text": "Anhej tzonh wa'i, scuk'an ha', skak'an tzalajb'oc ko k'ol t'a masanil tastac squik' t'a ko munlajel, yujto ha Dios tz'ak'an t'ayonh."
        },
        {
            "number": "14",
            "text": "Vojtacpaxi to a masanil tastac ix sb'o Dios, aynhejek' t'a junelnhej. Malaj junok tas syal yak'anoch xicul, ma syal yik'aneli. Icha chi' ix yutejcan Dios yic wach' tzonh och ejmelal t'ay."
        },
        {
            "number": "15",
            "text": "Masanil tastac ay ticnaik, aytaxon ek' t'a peka'. Axo pax tas toto ol jawok, toxonton ay t'a peka'. Anheja' juntzanh chi' tzujixi, yujto ha Dios tz'utan icha chi'."
        },
        {
            "number": "16",
            "text": "Ix wilanpax tas tz'aj sch'olb'itaj heb' anima t'a yol yib'anhk’inal tik, smoj wal to ay wach'il yet' tojolal, palta anhej chukal ay."
        },
        {
            "number": "17",
            "text": "Yuj chi' tzin na' icha tik: Ha Dios ol onh ch'olb'itan a onh anima onh tik, wach'chom wach' onh, ma chuk onh, yujto masanil tastac tzuji, ay sk'ual ol ch'olb'itajoc."
        },
        {
            "number": "18",
            "text": "Swalanpax yuj ko b'eyb'al a onh anima onh tik, to ha Dios tzonh ak'an prowal, yic snachajel cuuj to lajan onh icha nok' nok'."
        },
        {
            "number": "19",
            "text": "Val yel a onh anima onh tik yet' nok' nok' chi', lajannhej tz'aj ko chami, scham nok', tzonh champaxi. Lajannhej tz'aj quik'an quik' yet' nok', manh ek'b'aloclaj quelk'och t'a yichanh nok', yujto malaj yelk'och masanil."
        },
        {
            "number": "20",
            "text": "Junnhej b'aj sk'ochcan ko niwanil yet' nok' nok' chi', yujto ha t'a lum lum cotnac onh, anhejtona' luumal ol ochcan ko niwanil tik."
        },
        {
            "number": "21",
            "text": "¿Tom ay junok mach manh ojtannacoc to a ko pixan a onh anima onh tik sq'ekan t'a satcha’anh, haxo sk'inal nok' nok' ha t'a sat lum tik satcanemi?"
        },
        {
            "number": "22",
            "text": "Ix nachajel wuuj to malaj junocxo tas wach' ko k'ulani, anhejto skak' tzalajb'oc ko k'ool yet' tas squik' t'a ko munlajel, yujto icha chi' yajcan t'a quib'anh. ¿Tocwal ayto mach tz'alan cab'i tas tzuji ayic chamnac onhxo?"
        }
    ]
}