{
    "chapter": "10",
    "verses": [
        {
            "number": "1",
            "text": "Yujnhej junoc nok' chamnac yax a'ay tz'ixtaxb'at sjab' perfume te vach'. Icha pax chi' junoc mach b'inajnac yuj sjelanil, tato sk'ulej jab'oc chucal, satel sb'inajnaquil chi'."
        },
        {
            "number": "2",
            "text": "A tas snib'ej junoc mach nhican spensar to a tas vach' b'aj syak'och sb'a. Axo pax tas snib'ej junoc malaj spensar jun, anhej d'a chucal b'aj syak'och sb'a."
        },
        {
            "number": "3",
            "text": "A eb' malaj spensar, a tas sk'ulej eb' sch'oxaneli to malaj spensar eb'. Elanhchamel scheclaj eb' yuuj."
        },
        {
            "number": "4",
            "text": "Tato a junoc yajal scot yoval d'ayonh yuj co paltail, mocab' elanhchameloc sco k'anel co b'a d'a copisio. Tato emnaquil scutej co b'a, tzonh ak'ji nivank'olal vach'chom nivan co paltail chi'."
        },
        {
            "number": "5",
            "text": "Ay val tas manh smojoc tzuji d'a yolyib'anhq'uinal tic, aton tas tz'el sk'ulan eb' yajal."
        },
        {
            "number": "6",
            "text": "Yujto a d'a eb' malaj spensar tz'ak'ji junoc opisio nivan yelk'ochi, axo pax d'a eb' smoj yoch yajalil jun, a junoc comon opisio tz'ak'ji."
        },
        {
            "number": "7",
            "text": "Ix vila' to a eb' checab' yaji, yib'anh chejnhej tz'ek' eb'. Axo pax eb' nivac vinac jun, a d'a yoc eb' sb'eyi, ichato checab' yaj eb'."
        },
        {
            "number": "8",
            "text": "A eb' sb'oan junoc nivan jul, ay smay sb'at eb' d'a yool. A eb' sjuanel junoc muro, ay smay schiji eb' yuj nok' chan."
        },
        {
            "number": "9",
            "text": "A eb' stzeyan q'uen q'ueen, ay smay slajvi eb' yuj q'ueen. Axo eb' spojvi k'atzitz, ay smay xican sb'a eb'."
        },
        {
            "number": "10",
            "text": "Ayic tz'em ye q'uen ch'acab', axo yic sco k'anan q'ueen yovalil scak' val quip co d'ab'anoch q'ueen, yuj chi' más vach' sco nhicxiq'ue ye q'ueen. Tato jelan onh jun, elanhchamel sco na' tas tzonh aji."
        },
        {
            "number": "11",
            "text": "¿Tasto yalan junoc mach ojtannac smontan nok' chan, tato toxo ix chiji yuj nok'?"
        },
        {
            "number": "12",
            "text": "Tato tzonh lolon yed' jelanil, vach' tz'alchaj d'ayonh. Tato tzonh lolon yed' co manh pensaril jun, munil squik'cot d'a quib'anh."
        },
        {
            "number": "13",
            "text": "Ayic syamanoch slolon junoc malaj spensar, a comon lolonel syala', axo yic slajvi slolon chi', ichato malaj jun tas syal chi',"
        },
        {
            "number": "14",
            "text": "max k'unb'i ste loloni. Malaj mach syal yalan tas toto ol ujoc."
        },
        {
            "number": "15",
            "text": "A eb' malaj spensar, smak' k'unb'oc sb'a eb' smunlaji, maxtzac nachaj yuj eb' b'aj ay sb'eal schonhab'."
        },
        {
            "number": "16",
            "text": "Ob'iltac junoc nación to a junoc mach tzapanto spensar ayoch sreyaloc, a na anhej iloj q'uinh syak' eb' yichamtac vinaquil."
        },
        {
            "number": "17",
            "text": "Te vach' yic junoc nación tato a junoc mach jelan spensar ayoch sreyaloc, a na eb' yichamtac vinaquil sva eb' d'a yorail yic tz'och yip eb', manhoclaj d'a uq'uel anh sb'atcan eb'."
        },
        {
            "number": "18",
            "text": "A eb' ch'aan sk'ool snipan yib'anh spat, tz'ek' tz'uj d'a eb', axo tz'aji, tz'em lanhnaj spat eb' chi' d'a yib'anh."
        },
        {
            "number": "19",
            "text": "A q'uinh stzalajb'i co k'ool yuuj, tzonh tzalaj pax yuj tas scuq'uej, palta a juntzanh tic tumin snib'ej."
        },
        {
            "number": "20",
            "text": "Mocab' calec specal vinh rey, mocab' ek' d'a co pensar calani. Mocab' cal chucal d'a eb' b'eyum, vach'chom co ch'ocoj ayonhek' d'a co pat, yujto jab'jab'il tz'ab'chaji, ichato a nok' much tz'ik'anb'ati sk'och d'a vinh rey chi'."
        }
    ]
}