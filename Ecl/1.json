{
    "chapter": "1",
    "verses": [
        {
            "number": "1",
            "text": "Ha jun vinh yuninal vinhaj David, rey t'a Jerusalén, a vinh ix alanel juntzanh lolonel tik. Masanil tas malaj yelk'ochi, malaj tas yet'nac."
        },
        {
            "number": "2",
            "text": "¿Tas val syak' yal eb' anima t'a jantac munlajel sb'o t'a yol yib'anhk’inal tik?"
        },
        {
            "number": "3",
            "text": "Ay eb' tz'alji, ay pax eb' schami, haxo pax lum lum tik, anheja' yaj lu'um."
        },
        {
            "number": "4",
            "text": "Sjavi k'u, tz'emxicani. Icha tz'aj yemcan chi' icha chi' sq'ueul junelxo."
        },
        {
            "number": "5",
            "text": "Sb'at ik' t'a sur, smeltzajxi, sb'atxican t'a norte. Tonhej tzek' xumumoc ik' chi'. Smeltzajxi t'a spatic."
        },
        {
            "number": "6",
            "text": "Ha masanil ha ha' sb'eyi, sk'ochcan ha' t'ha ha' mar, palta malaj b'ak'uinh sb'ud'ji ha' mar chi'. Sq'uexul ha' junelxo b'ajtaxon sq'ueul sjaj, sb'eyxi ha' b'aj sb'eytaxoni."
        },
        {
            "number": "7",
            "text": "Masanil tas tzonh te tzactzaj val yet'oc, palta malaj b'ak'uinh tzonh tzactzaj co matz'ani. Malaj pax b'ak'uinh tzonh tzactzaj cab'ani."
        },
        {
            "number": "8",
            "text": "Masanil tas ay ticnaic, aytaxon t'a peca'. Malaj junok tas sco k'ulej ticnaic to manh sk'ulejnacoc eb' anima t'a peca' chi'. Malaj junok tas toto scheclaj cuj ticnaic."
        },
        {
            "number": "9",
            "text": "Ay eb' scomon alani: Ha jun tik, toto spitzvichaanh t'a co cal, xchi eb'. Palta a jun chi' aytaxoneq'ui ayic manto onh aljilaj a onh tik."
        },
        {
            "number": "10",
            "text": "Ha eb' ek'nac t'a peca', maxtzac co nacotlaj eb'. Icha chi' ol aj eb' vanto sjavi t'a quichanh, manhxo ol nachajpaxcotlaj eb' yuj eb' toto ol ja t'a yichanh eb'."
        },
        {
            "number": "11",
            "text": "Ha in svalel lolonel tik, ix in och sreyaloc eb' vetisraelal t'a chonhab' Jerusalén."
        },
        {
            "number": "12",
            "text": "Ix vak' val och t'a in k'ol in naan yet' in jelanil yuj masanil tastac tzuji t'a yol yib'anhk’inal tik. Te al jun icatz aycanoch t'a quib'anh a onh anima onh tik yuj Dios."
        },
        {
            "number": "13",
            "text": "Icha chi' ix aj snachajel vuuj to a masanil tas sco k'ulej t'a yol yib'anhk’inal tik, malaj yelk'ochi. Lajan val icha b'aj sco nib'ej sco yam ik', palta max yamchajlaj cuuj, icha chi' caji."
        },
        {
            "number": "14",
            "text": "Ha tas toxonton coxo, maxtzac yal co tojolb'itani, max yal-laj co b'isan tas to malaj."
        },
        {
            "number": "15",
            "text": "Yuj chi' ix in naan icha tik: Ha in tik, te niwan velk'och yet' in jelanil t'a yichanh eb' ek'nac reyal t'a Jerusalén tik. Jantac tas ix in k'ayb'ej yuj in jelanil, yuj chi' ix in naan val tas syak' jelanil chi' t'ayonh yet' tas syak' manh pensaril yet' quistalil. Ix nachajel vuuj to a juntzanh chi' lajan val icha b'aj sco nib'ej sco yam ik', palta max yamchajlaj cuuj. Max nachajel-laj vuuj."
        },
        {
            "number": "16",
            "text": "Val yel ayic tzonh te jelanb'i, ste javipax ilk'olal t'a quib'anh. Ayic sco te ojtacaneli, ste javipax cusk'olal t'a quib'anh."
        }
    ]
}