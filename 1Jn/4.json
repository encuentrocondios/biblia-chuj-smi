{
    "chapter": "4",
    "verses": [
        {
            "number": "1",
            "text": "Ex xajanab'il vuuj, tato ay eb' tz'alani to a yic Dios jun syalel eb', manh e cha eyab' d'a eb' d'a elanhchamel. Yovalil tze b'ab'laj aq'uej proval eb' tato yel a slolonel Dios tz'ek' yalel eb'. Yujto tzijtum eb' tz'esan van yek' d'a jun yolyib'anhq'uinal tic, stz'acan yaloch sb'a eb' schecab'oc Dios."
        },
        {
            "number": "2",
            "text": "Palta ol val d'ayex chajtil tz'aj cojtacaneli tato yel ayoch Yespíritu Dios d'a eb'. Tato syal eb': A Jesucristo ul yak'nacoch sb'a animail, tato xchi eb', aton eb' chi' ayoch Yespíritu Dios d'ay."
        },
        {
            "number": "3",
            "text": "Palta a pax eb' manh ichoc ta' yalan yuj Jesús, malaj Yespíritu Dios ayoch d'a eb' syal chi', yujto lajan spensar eb' yed' jun ayoch ajk'olal d'a Cristo. Eyab'nacxo to a jun ajk'ool chi' d'ay, yovalil ol pitzvoc chaanh. A ticnaic, ayxo eb' lajan spensar icha ol yutoc sb'a chi'."
        },
        {
            "number": "4",
            "text": "Ex xajanab'il vuuj, yic onhxo Dios ticnaic. Ayxocan eb' tz'esan chi' d'a yalanh cuuj, yujto a Yespíritu Dios ayoch d'ayonh, ek'to spoder d'a jun ayoch d'a eb' yic yolyib'anhq'uinal tic."
        },
        {
            "number": "5",
            "text": "A eb' tz'esan chi', yic yolyib'anhq'uinal tic yaj eb'. Yuj chi' anhej juntzanh yic yolyib'anhq'uinal tic syal eb'. Axo eb' yic yolyib'anhq'uinal tic scha yab' eb' d'a eb'."
        },
        {
            "number": "6",
            "text": "Palta a onhxo tic, yic onhxo Dios. Yuj chi' a eb' yicxo Dios qued'oc, syak'och schiquin eb' d'a tas scala'. Axo eb' manh yicoc Dios jun, max yak'ochlaj schiquin eb' yab'an d'ayonh. Icha chi' scutej cojtacaneli, mach eb' ayoch Espíritu yel syal d'ay, mach pax eb' to a espíritu tz'esan ayoch d'ay."
        },
        {
            "number": "7",
            "text": "Ex xajanab'il vuuj, co xajanejec co b'a junjun onh, yujto a b'aj sco xajanej co b'a chi', a d'a Dios scoti. Tato sco xajanej co b'a, yuninal onhxo Dios. Tato icha chi', val yel cojtacxo Dios chi' syal chi'."
        },
        {
            "number": "8",
            "text": "Tato max co xajanej co b'a, val yel manto cojtacoc Dios chi' syal chi', yujto a Dios chi' sxajanan taxon anima."
        },
        {
            "number": "9",
            "text": "Ix sch'ox Dios to xajanab'il onh yuuj, yujto ix scheccot jun pitanh Yuninal, ix ul yak'och sb'a d'a yol sk'ab' chamel d'a yolyib'anhq'uinal tic, yuj yak'an co q'uinal d'a junelnhej."
        },
        {
            "number": "10",
            "text": "Icha tic tz'aj scheclajeli to d'a val yel xajan onh yuj Dios: Manhoc onh ix co b'ab'laj xajanej Dios, palta to A' ix onh xajanani ayic ix schecancot Yuninal ul yak'cham sb'a stojoloc co mul."
        },
        {
            "number": "11",
            "text": "Ex xajanab'il vuuj, tato icha chi' ix aj onh xajanan Dios chi', yovalil sco xajanej co b'a junjun onh."
        },
        {
            "number": "12",
            "text": "Vach'chom malaj junoc mach ix ilan Dios juneloc, palta tato sco xajanej co b'a, aynhejoch Dios chi' d'ayonh syal chi', yuj chi' jab'jab'il scheclajel sk'olb'al Dios chi' d'ayonh"
        },
        {
            "number": "13",
            "text": "Yuj Yespíritu ix yak'och cajan d'ayonh, yuj chi' cojtac to ayonh och d'ay, aynhejpaxoch d'ayonh junjun onh."
        },
        {
            "number": "14",
            "text": "A onh tic quilnac val Yuninal Dios, yuj chi' scak' val testigoal yuuj to a co Mam Dios checjinaccot Yuninal chi' yic tzul scolel eb' anima ay d'a yolyib'anhq'uinal tic."
        },
        {
            "number": "15",
            "text": "Tato a onh scala': A Jesús Yuninal ton Dios, tato xco chi, a Dios ayoch d'ayonh, aynhej onh pax och d'ay."
        },
        {
            "number": "16",
            "text": "Scak'anoch d'a co k'ool to a Dios xajan onh yuuj. Cojtac val jun tic sik'lab'il yujto a Dios chi' sxajanan taxon anima. Yuj chi' tato sco xajanej co b'a a onh tic, ay onh ton och d'ay syal chi', aynhejpaxoch d'ayonh."
        },
        {
            "number": "17",
            "text": "Icha chi' tz'aj svach' tz'acvi co xajanan co b'a, yic vach' ayic ol ja sk'ual sch'olb'itaj yaj eb' anima, manh ol onh xivlaj d'a yichanh Dios, yujto icha sb'eyb'al, icha chi' scutej co b'eyb'al d'a yolyib'anhq'uinal tic."
        },
        {
            "number": "18",
            "text": "Tato yel sco xajanej Dios, maxtzac onh xivlaj, yujto ayic sco xajanan Dios chi', tz'ik'jiel co xivk'olal. Tato tzonh xivi, syalelk'ochi to xivnac onh d'a jun yaelal ol cot yuj yoval sk'ool Dios. Yuj chi' a eb' tzato xivi, ayto palta stz'acvi xajanan Dios chi' eb'."
        },
        {
            "number": "19",
            "text": "Sco xajanej Dios ticnaic, yujto A' ix onh b'ab'laj xajanani."
        },
        {
            "number": "20",
            "text": "Q'uinaloc tato scala' to xajan Dios cuuj, palta schichonpaxoch co k'ool d'a junoc quetanimail, quesnhej syal chi'. Tato max co xajanej eb' quetanimail squiloch chi', ¿tas val ol cutoc co xajanan Dios max quilochlaj?"
        },
        {
            "number": "21",
            "text": "Yuj chi' yak'naccan jun schecnab'il d'ayonh tz'alan icha tic: A mach xajanan Dios, yovalil xajanej eb' yetanimail, xchi."
        }
    ]
}