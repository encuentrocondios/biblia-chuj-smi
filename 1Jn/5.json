{
    "chapter": "5",
    "verses": [
        {
            "number": "1",
            "text": "Tato scak'och d'a co k'ool to a Jesús aton Cristo, yuninal onhxo Dios syal chi'. Tato sco xajanej junoc anima, anhejtona' sco xajanej eb' yuninal jun anima chi'."
        },
        {
            "number": "2",
            "text": "Yuj chi' cojtac to sco xajanej co b'a a onh yuninal onh Dios tic, tato sco xajanej Dios, sco k'anab'ajanpax tas syala'."
        },
        {
            "number": "3",
            "text": "Tato d'a val yel sco xajanej Dios, sco k'anab'ajej schecnab'il. A juntzanh schecnab'il chi', manh ajaltacoc co k'anab'ajani."
        },
        {
            "number": "4",
            "text": "A juntzanh chucal ay d'a yolyib'anhq'uinal tic, cannacxo d'a yalanh cuj a onh yuninal onhxo Dios tic. Yujto scak'och Dios d'a co k'ool, yuj chi' scan juntzanh chi' d'a yalanh cuuj."
        },
        {
            "number": "5",
            "text": "Anhej eb' tz'ak'anoch d'a sk'ool to a Jesús Yuninal ton Dios, anhej eb' chi', syal scan jun chucal chi' d'a yalanh yuuj."
        },
        {
            "number": "6",
            "text": "A Jesucristo ulnaquek' d'a yolyib'anhq'uinal tic. Ul yak'annac bautizar sb'a. Elnac pax schiq'uil. Manh tonhejoc ul yak'nac bautizar sb'a, elnac pax schiq'uil. A Yespíritu Dios syak' testigoal sb'a yuuj, to Yuninal ton Dios. A Yespíritu chi', te yelnhej syala'."
        },
        {
            "number": "7",
            "text": "Syak' testigoal sb'a Espíritu yuuj. Ay pax chab'xo syak' testigoal sb'a yuuj, aton sbautismo yed' schiq'uil ix eli. A oxe' tic junlajan schaan sb'a yalani to a Jesucristo Yuninal ton Dios."
        },
        {
            "number": "8",
            "text": "Sco cha tax cab' tas syal eb' anima d'a yolyib'anhq'uinal tic, ocxom val tas syal Dios ek'alxo yelk'ochi. A val lak'an ix ak'an testigoal to Yuninal."
        },
        {
            "number": "9",
            "text": "A onh scak'och Yuninal Dios d'a co k'ool, cojtac sik'lab'il to yel syal Dios yuj Yuninal chi'. Axo eb' max ak'anoch Yuninal chi' d'a sk'ool, van yalan eb' to syesej Dios, yujto max yak'och eb' d'a sk'ool tas syal yuj Yuninal chi'."
        },
        {
            "number": "10",
            "text": "Aton jun tic yalnaccan Dios to syak' co q'uinal d'a junelnhej. Yujnhej Yuninal syak' jun co q'uinal chi'."
        },
        {
            "number": "11",
            "text": "Yuj chi', tato ayxo och Yuninal Dios d'ayonh, ayxo co q'uinal d'a junelnhej. Axo eb' malaj Yuninal Dios chi' d'ay, malaj sq'uinal eb' d'a junelnhej."
        },
        {
            "number": "12",
            "text": "Tzin tz'ib'ejb'at jun tic d'ayex, a ex ix eyak'och Yuninal Dios d'a e k'ool, yic vach' ol nachajel eyuuj to ay e q'uinal d'a junelnhej qued'oc."
        },
        {
            "number": "13",
            "text": "Yuj chi' junk'olal tzonh lesalvi d'a Dios, yujto cojtac to yalnhej tas sco k'an d'ay, ol yab'i, tato sco k'an icha sgana."
        },
        {
            "number": "14",
            "text": "Cojtac to a' tz'ab'an co lesal. Yuj chi' cojtac paxi to a' tz'ak'an tas sco k'an d'ay."
        },
        {
            "number": "15",
            "text": "Q'uinaloc tato tzeyil junoc quetcreyenteal van sk'ulan junoc chucal, palta manh yicoclaj chamel jun chucal chi', tato tzex lesalvi yuuj, axo Dios ol ak'an sq'uinal. Palta ay chucal tojolnhej co cham yuuj. Max val-laj d'ayex tato tzex lesalvi yuj juntzanh eb' sk'ulan jun chucal chi'."
        },
        {
            "number": "16",
            "text": "Masanil juntzanh chucal, mul d'a sat Dios. Palta ay juntzanh chucal max onh chamlaj yuuj."
        },
        {
            "number": "17",
            "text": "Cojtac tato yel yuninal onhxo Dios, maxtzac co b'eyb'alej chucal, yujto a Yuninal Dios tzonh tanhvani. Yuj chi' max yal onh yixtan vinh diablo."
        },
        {
            "number": "18",
            "text": "Cojtac to yic onhxo Dios. Axo masanil eb' yicto yolyib'anhq'uinal tic, aytooch eb' d'a yol sk'ab' vinh diablo."
        },
        {
            "number": "19",
            "text": "Anhejtona', cojtac to ulnaquek' Yuninal Dios d'a yolyib'anhq'uinal tic. A ix ak'an jacvoc co pensar, yic vach' scojtaquejel Dios te yel. Yuj chi' a ticnaic, ayonhxooch yed' jun te yel, aton Jesucristo Yuninal. A jun Yuninal chi', aton Dios te yel. A tz'ak'an co q'uinal d'a junelnhej."
        },
        {
            "number": "20",
            "text": "Yuj chi', ex xajanab'il vuuj, manh eyak'och e pensar d'a juntzanh comon dios."
        }
    ]
}