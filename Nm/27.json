{
    "chapter": "27",
    "verses": [
        {
            "number": "1",
            "text": "Ay jun winh t'a yinhtilal Manasés scuch Zelofehad. Aton stzolal smam yicham winh tik: Vinhaj Hefer, winhaj Galaad, winhaj Maquir, winhaj Manasés yet' winhaj José. Ha winhaj Zelofehad chi' ay ovanh eb' ix yisil winh: Aton ix Maala, ix Noa, ix Hogla, ix Milca yet' ix Tirsa."
        },
        {
            "number": "2",
            "text": "Ha ovanh eb' ix snulej sb'a tik, ix b'at eb' ix b'aj ay cajnub' b'aj sch'ox sb'a Jehová. Ix yalan eb' ix t'a winhaj Moisés yet' t'a winhaj sacerdote Eleazar yet' t'a masanil eb' yajalil chonhab' icha tik:"
        },
        {
            "number": "3",
            "text": "Ha winh co mam a onh tik, ix cham winh t'a tzinan lu'um, palta manh locanoclaj winh yet' eb' yic winhaj Coré ix meltzajoch ajk'olal t'a Jehová. Ha winh co mam chi' yujnhej smul winh t'a yol yico' ix cham winh, malaj junok yuninal winh ix cani."
        },
        {
            "number": "4",
            "text": "Palta manh smojoc satcanel sb'i winh t'a slistail quinhtilal, yujnhej to malaj junok yuninal winh ix cani. Yuj chi' ol eyak' junok makan co lu'um t'a skal yic eb' winh yuk'tac winh co mam chi', xchi eb' ix."
        },
        {
            "number": "5",
            "text": "Ix yalan winhaj Moisés masanil tas ix yal eb' ix ix chi' t'a Jehová."
        },
        {
            "number": "6",
            "text": "Ix tak'vi Jehová chi' t'a winh icha tik:"
        },
        {
            "number": "7",
            "text": "Ha eb' ix yisil winhaj Zelofehad chi', yel syal eb' ix. Ol ak' junok makan sluum eb' ix t'a skal yic eb' winh yuk'tac winh smam eb' ix chi', haxo eb' ix ol ik'ancan smacb'en winh smam chi'."
        },
        {
            "number": "8",
            "text": "Alpax t'a eb' etisraelal: Tato ay mach schami, malaj junok yuninal vinac scani, a smacb'en syal skan t'a eb' ix yisil."
        },
        {
            "number": "9",
            "text": "Palta tato malaj junok yisil chi', ha t'a junok yuk'tac skan smacb'en chi'."
        },
        {
            "number": "10",
            "text": "Tato malaj junok yuk'tac chi' jun, ha t'a eb' yuk'tac smam skan smacb'en chi'."
        },
        {
            "number": "11",
            "text": "Tato a smam chi' malaj pax yuk'tac, ha t'a junok sk'ab' yoc, ata' skan smacb'en chi'. Ha jun tik ley tz'ajkan t'a skal chonhab' Israel, icha tz'aj valan tik t'ayach, xchi Jehová chi' t'a winh."
        },
        {
            "number": "12",
            "text": "Ix yalanxi Jehová t'a winhaj Moisés chi' icha tik: --Q'ueanh t'a jolom vitz Abarim, tzilancanb'at lum ol vak' t'a eb' etchonhab' tik."
        },
        {
            "number": "13",
            "text": "Anhej slajvi ilanb'at lu'um, ol ach chamoc, icha val ix aj scham winh uk'tac aj Aarón,"
        },
        {
            "number": "14",
            "text": "yujto maj in e k'anab'ajej, maj in eyik'chaanh t'a tzinan lum yic Zin, ayic ix cot yoval eb' anima t'ayin. Maj e k'anab'ajej e ch'oxanel t'a yichanh eb' eyetchonhab' to Ha inxonhej Ochi ayic ix q'ue yav eb' sk'anan ha ha' yuq'uej, xchi t'a winh. (Ix uji jun chi' b'aj ay ha ha' scuch Meriba t'a Cades, t'a lum tzinan lu'um yic Zin.)"
        },
        {
            "number": "15",
            "text": "Ix yalan winhaj Moisés t'a Jehová chi' icha tik:"
        },
        {
            "number": "16",
            "text": "--Mamin Jehová, a ach tzak' sk'inal masanil anima. Ha ticnaic ak'och a sat t'a junok mach tz'och yajaliloc a chonhab',"
        },
        {
            "number": "17",
            "text": "yic scuchb'ejb'at eb' yic sb'atnhej eb', yic max satek' eb' icha nok' calnel malaj stanhvumal, xchi winh."
        },
        {
            "number": "18",
            "text": "Ix tak'vi Jehová chi' t'a winh icha tik: --Te ay val och Vespíritu t'a winhaj Josué yuninal winhaj Nun, yuj chi' ak'b'at a k'ab' t'a sjolom winh."
        },
        {
            "number": "19",
            "text": "D'a val yichanh winhaj sat sacerdote Eleazar yet' t'a yichanh masanil eb' anima, tzak'ancanoch yopisio winh."
        },
        {
            "number": "20",
            "text": "Ak'canoch jab'oc opisio chi' t'a yib'anh winh, yic wach' ol sk'anab'ajej masanil eb' anima tas ol yal winh."
        },
        {
            "number": "21",
            "text": "Ha t'a winhaj Eleazar ol yal winh, haxo winhaj Eleazar chi' ol k'anb'an t'ayin yuj winh. Ha inxo Jehová in tik ol val yet' q'uen Urim tas ol yutej sb'a winh. Axo winh ol alan t'a eb' chonhab' chi' tas ol aj eb', xchi Jehová chi'."
        },
        {
            "number": "22",
            "text": "Yuj chi' ix ik'jib'at winhaj Josué chi' yuj winhaj Moisés t'a yichanh winhaj sacerdote Eleazar yet' t'a yichanh masanil eb' chonhab'. Ixlajwi chi' ix yak'anb'at sk'ab' winhaj Moisés chi' t'a sjolom winhaj Josué chi', ix yak'ancan yopisio winh, icha ix aj yalan Jehová t'a winhaj Moisés chi'."
        }
    ]
}