{
    "chapter": "29",
    "verses": [
        {
            "number": "1",
            "text": "A d'a b'ab'el k'ual yic yuquil uj, tze molb'ej e b'a yic tzex och ejmelal. A d'a jun k'ual chi' malaj junoc mach smunlaji. A jun k'ual chi', sk'ual yic spuji q'uen trompeta."
        },
        {
            "number": "2",
            "text": "Tze nhusantz'a juntzanh silab' suk'uq'ui sjab' syab' Jehová: Jun nok' quelem vacax, junoc nok' ch'ac calnel yed' ucvanh nok' quelemtac calnel jun ab'il sq'uinal. Masanil juntzanh nok' nok' chi', malajocab' jab'oc spaltail nok'."
        },
        {
            "number": "3",
            "text": "Tzeyak'anpax ixim harina calab'il yed' aceite tz'ak'jitaxon yed'oc, lajchave' libra ixim yed' jun nok' vacax chi', vajxaque' libra ixim yed' jun nok' ch'ac calnel chi',"
        },
        {
            "number": "4",
            "text": "chanhe' libra ixim yed' junjun nok' quelemtac calnel chi'."
        },
        {
            "number": "5",
            "text": "Tz'ak'jipax junoc nok' mam chiva silab'il yic stupcanel e mul d'a eyib'anh."
        },
        {
            "number": "6",
            "text": "Tz'ak'jipax silab' tz'ak'jitaxon d'a junjun uj yed' pax silab' tz'ak'jitaxon d'a junjun k'u yed' ixim harina yed' vino tz'ak'jitaxoni, icha val ix aj yalan Jehová. A juntzanh chi' aton ofrenda snhusji, te suk'uq'ui sjab' syab' Jehová."
        },
        {
            "number": "7",
            "text": "D'a slajunhil k'ual yoch yuquil uj chi', tze molb'anpax e b'a yuj eyoch ejmelal, tzex och d'a tzek'ojk'olal d'a jun k'u chi', malaj junoc macanh munlajel tze k'ulej."
        },
        {
            "number": "8",
            "text": "Tze nhusantz'a juntzanh silab' suk'uq'ui sjab' syab' Jehová, jun nok' quelem vacax, jun nok' ch'ac calnel yed' ucvanh nok' quelemtac calnel jun ab'il sq'uinal. Masanil juntzanh nok' nok' chi' malajocab' jab'oc spaltail nok'."
        },
        {
            "number": "9",
            "text": "Tzeyak'anpax ixim harina te vach', calab'il yed' aceite yed'oc, lajchave' libra ixim yed' jun nok' vacax chi', vajxaque' libra ixim yed' jun nok' ch'ac calnel chi',"
        },
        {
            "number": "10",
            "text": "chanhe' libra ixim yed' junjun nok' quelemtac calnel chi'."
        },
        {
            "number": "11",
            "text": "Tzeyak'anpax junoc nok' mam chiva silab'il yuj yak'ji tup e mul. Tzeyak'anpax silab' tz'ak'ji d'a sk'ual yak'ji tup mul yed' pax silab' tz'ak'jitaxon d'a junjun k'u, ixim harina yed' pax vino."
        },
        {
            "number": "12",
            "text": "Anheja' d'a 15 k'ual yoch yuquil uj tze molb'ej e b'a eyoch ejmelal. A d'a jun k'u chi', malaj junoc macanh munlajel tze k'ulej. Uque' k'ual tzeyak'och q'uinh yuj eyik'anchaanh Jehová."
        },
        {
            "number": "13",
            "text": "A d'a junjun k'ual q'uinh chi' tze nhusantz'a juntzanh nok' nok' d'a silab'il, te suk'uq'ui sjab' syab' Jehová: Chavanh nok' ch'ac calnel yed' 14-oc nok' quelemtac calnel junjun ab'il sq'uinal. Masanil juntzanh nok' nok' chi' malajocab' jab'oc spaltail nok'. Yed' pax ixim harina calab'il yed' aceite tz'ak'ji ofrendail: Vajxaque' libra ixim yed' junjun nok' ch'ac calnel chi', chanhe' libra ixim yed' junjun nok' quelemtac calnel chi'. Tzeyak'anpax junoc nok' mam chiva silab'il yuj yak'ji tup e mul yed' pax silab' tz'ak'jitaxon d'a junjun k'u yed' pax ixim harina yed' vino tz'ak'jitaxon yed'oc d'a ofrendail. A yed' juntzanh nok' nok' chi', tzeyak'pax 13-oc nok' quelemtac vacax d'a b'ab'el k'u, 12-oc nok' d'a schab'il k'ual, 11-oc nok' d'a yoxil k'ual, 10-oc nok' d'a schanhil k'ual, b'alunhvanhoc nok' d'a yoil k'ual, vajxacvanhoc nok' d'a svaquil k'ual, ucvanhoc nok' d'a yuquil k'ual. A yed' junjun nok' quelemtac vacax chi' tz'ak'ji lajchaveoc libra ixim harina vach', calab'il yed' aceite. Stz'a juntzanh nok' chi' silab'il, te suk'uq'ui sjab' syab' Jehová."
        },
        {
            "number": "14",
            "text": "Axo d'a svajxaquil k'ual, tze molb'anoch e b'a eyoch ejmelal. Malaj munlajel tze k'ulej d'a jun k'ual chi'."
        },
        {
            "number": "15",
            "text": "Tze nhusantz'a junoc nok' quelem vacax silab'il te suk'uq'ui sjab' syab' Jehová yed' junoc nok' ch'ac calnel yed' ucvanhoc nok' quelemtac calnel junjun ab'il sq'uinal. Masanil juntzanh nok' nok' chi' malajocab' spaltail nok'."
        },
        {
            "number": "16",
            "text": "Anhejtona' tzeyak'anpax ixim harina ofrendail yed' vino yed' nok' vacax chi', nok' ch'ac calnel chi' yed' pax nok' quelemtac calnel chi' icha yalan ley."
        },
        {
            "number": "17",
            "text": "Tzeyak'an junoc nok' mam chiva silab'il yuj yak'ji tup e mul yed' pax silab' tz'ak'jitaxon d'a junjun k'u yed' ixim harina yed' vino tz'ak'jitaxon yed'oc d'a ofrendail."
        },
        {
            "number": "18",
            "text": "Aton juntzanh silab' tic yovalil tzeyak' d'a Jehová d'a juntzanh q'uinh to chequel yaj sk'ual. A yed' juntzanh tic syal eyak'anpax ofrenda to ix eyak' e ti' eyak'ani, ma junoc ofrenda tonhej tz'el d'a e k'ol eyak'ani. Syal eyak'an silab' to stz'ai, ixim harina, ma vino d'a ofrendail, ma silab' yic junk'olal."
        },
        {
            "number": "19",
            "text": "Icha val chi' ix aj yalan vinhaj Moisés d'a eb' israel masanil tas ix yal Jehová d'a vinh."
        }
    ]
}