{
    "chapter": "30",
    "verses": [
        {
            "number": "1",
            "text": "Ix yalan vinhaj Moisés t'a eb' yajal yaj t'a junjun yinhtilal Israel icha tik:"
        },
        {
            "number": "2",
            "text": "Ix yal Jehová tato ay junok vinh vinac syak' sti' yak'an junok tas t'a Jehová, mato syak' sti' t'a junok tas ol sk'ulej, yowalil sk'anab'ajej sk'ulan tas ix yal chi'. Max yal sq'uexan tas ix yal chi'."
        },
        {
            "number": "3",
            "text": "Tato a junok ix cob'es aytoek' yet' smam, syak' sti' yak'an junok tas t'a Jehová, mato syak' sti' t'a junok tas manh ol sk'ulej,"
        },
        {
            "number": "4",
            "text": "tato malaj tas syal vinh smam ix chi' ayic syab'an vinh to ay sti' ix ix yak'a', yowalil sk'anab'ajej ix sk'ulan b'aj ix yak' sti' chi'."
        },
        {
            "number": "5",
            "text": "Palta tato ha' vinh smam ix chi' tz'ak'an yowalil ayic syab'an vinh to ay sti' ix ix yak'a', tato icha chi', manhxo yovaliloc sk'ulej ix b'aj ix yak' sti' chi'. Maxtzac ak'jilaj pural ix yuj Jehová b'aj ix yak' sti' chi'."
        },
        {
            "number": "6",
            "text": "Tato ay junok ix ix syak' sti' t'a Jehová wach'chom ix cham val snaani, ma jun elanhchamel ix yal ix to sk'ulej junok tasi, slajvi yak'an sti' ix chi' tz'och yetb'eyum ix,"
        },
        {
            "number": "7",
            "text": "tato ayic syab'an vinh yetb'eyum ix b'aj ix yak' sti' chi', malajnhej tas syal vinh yuj, yowalil sk'anab'ajej ix b'aj ix yak' sti' chi'."
        },
        {
            "number": "8",
            "text": "Palta tato ayic syab'an vinh yetb'eyum ix chi' jun, malaj sgana vinh, manh yovaliloc sk'anab'ajej ix b'aj ix yak' sti' chi', max ak'jipaxlaj pural ix yuj Jehová sk'anab'ajani."
        },
        {
            "number": "9",
            "text": "Tato a eb' ix chamnac yetb'eyum, ma eb' ix spucnac sb'a yet' yetb'eyum syak' sti' t'a junok tas t'a Jehová, yowalil sk'anab'ajej eb' ix."
        },
        {
            "number": "10",
            "text": "Tato a junok ix ix ay yetb'eyum syak' sti' sk'ulan junok tasi, mato syak' sti' t'a junok tas manh ol sk'ulej,"
        },
        {
            "number": "11",
            "text": "tato ayic syab'an vinh yetb'eyum ix chi', malajnhej tas syal vinh, a ix chi' yowalil sk'anab'ajej ix b'aj ix yak' sti' chi'."
        },
        {
            "number": "12",
            "text": "Palta tato ayic syab'an vinh yetb'eyum ix chi', tato malaj sgana vinh, manh yovaliloc sk'anab'ajej ix sk'ulan b'aj ix yak' sti' chi'. Max ak'jilaj pural ix yuj Jehová sk'ulani."
        },
        {
            "number": "13",
            "text": "Ha vinh etb'eyumab'il chi', syal yalan vinh tato syal sk'anab'ajan ix b'aj ix yak' sti' chi' mato maay."
        },
        {
            "number": "14",
            "text": "Tato ayxo jun chab'oc k'ual yab'an jun chi' vinh, malajnhejpax tas syal vinh, yowalil sk'anab'ajej ix sk'ulan b'aj ix yak' sti' chi'."
        },
        {
            "number": "15",
            "text": "Tato ayic toxo ix ek' tiempo, ichato chi' syalan vinh to max sk'anab'ajej ix, haxo t'a yib'anh vinh skan smul ix b'aj maj sk'anab'ajej sti' ix syak' chi', xchi Jehová, xchi vinhaj Moisés chi'."
        },
        {
            "number": "16",
            "text": "Aton juntzanh ley ix yal Jehová t'a vinhaj Moisés yuj tas val tz'aj vinh vinac yet' ix yetb'eyum, ma eb' vinh mamab'il yet' eb' ix yisil cob'esto aytoek' yet'oc, tato syak' sti' eb' ix t'a Jehová."
        }
    ]
}