{
    "chapter": "35",
    "verses": [
        {
            "number": "1",
            "text": "Ix lolonxi Jehová t'a winhaj Moisés chi' t'a yak'lical Moab, t'a sti' ha' Jordán t'a yichanh Jericó, ix yalan icha tik:"
        },
        {
            "number": "2",
            "text": "Al t'a heb' etisraelal, ha t'a lum sluum heb' ol scha chi', ata' ol yak' jayeoc chonhab' heb' t'a heb' lewita b'aj ol cajnajoc yet' pax lum colan t'a spatic yichanh junjun chonhab' chi' b'aj ol wa nok' smolb'etzal nok' heb' lewita chi'."
        },
        {
            "number": "3",
            "text": "Ha t'a juntzanh chonhab' chi' ol cajnaj heb', haxo t'a spatic yichanh ol wa nok' smolb'etzal nok' heb'."
        },
        {
            "number": "4",
            "text": "Ha lum colan t'a spatic yichanh juntzanh schonhab' heb' ol ak'joc chi', ayocab' 450 metro tz'el t'a spatictac."
        },
        {
            "number": "5",
            "text": "Masanil jun lum chi', ay 900 metro t'a junjun pak'anh, lajannhej tz'aj sat t'a schanhil pak'anh. Axo t'a snanhal yol sk'ol lu'um, ata' aycan junjun chonhab' chi'."
        },
        {
            "number": "6",
            "text": "Ha t'a skal juntzanh chonhab' tz'ak'ji t'a heb' lewita chi', ayocab' waqueoc chonhab' b'aj syal b'at scolan sb'a junok mach smak'ancham junok anima. Ch'oc pax tzeyak' 42-okxo chonhab' t'a heb'."
        },
        {
            "number": "7",
            "text": "Ha t'a masanil, yowalil tz'ak'ji 48 chonhab' t'a heb' lewita chi' yet' slumal t'a spatictac b'aj swa smolb'etzal nok' heb'."
        },
        {
            "number": "8",
            "text": "Ha t'a lum smacb'en heb' yetisraelal heb' lewita chi', ata' tz'elta juntzanh chonhab' tz'ak'ji t'a heb'. Yuj chi' junjun inhtilal syak' jayeoc juntzanh chonhab' chi'. Ha juntzanh eyinhtilal niwac sluum, tzijtum chonhab' syak' heb' t'a heb' lewita chi', haxo juntzanh eyinhtilal quennhej sluum, quennhej chonhab' syak' heb' t'a heb', xchi t'a winh."
        },
        {
            "number": "9",
            "text": "Ix yalanxi Jehová t'a winhaj Moisés chi' icha tik:"
        },
        {
            "number": "10",
            "text": "Al jun tik t'a heb' etisraelal: Ayic ol ex k'axpajek' t'ha ha' Jordán, ol ex och chonhab'il t'a sat lum Canaán chi'."
        },
        {
            "number": "11",
            "text": "Ol he sik'el jayeoc chonhab' b'aj ol yal scolan sb'a junok mach smak'ancham junok anima tato manh sk'anoc sk'ool sk'ulani."
        },
        {
            "number": "12",
            "text": "Ata' scol sb'a jun chi', wach'chom sayjiek' yuj junok mach ayto yuj sb'a yet' jun ix cham chi', max yal-laj schami, tato maxto k'anb'aj t'ay yuj heb' yajal yaj t'a chonhab' chi'."
        },
        {
            "number": "13",
            "text": "Ha juntzanh chonhab' b'aj scol sb'a heb' chi', waque' chonhab'il ol yil sb'a:"
        },
        {
            "number": "14",
            "text": "Oxe' skan t'a sk'axepalek'ta ha' Jordán tik, oxe' pax skan t'a Canaán chi'."
        },
        {
            "number": "15",
            "text": "Ha t'a waque' chonhab' chi', ata' scol sb'a heb' anima smak'ancham junok anima, aton heb' eyetisraelal yet' heb' manh eyetchonhab'oc ayek' cajan t'a he kal, ma heb' tonhej tzek' posado. Ata' scol sb'a heb' tato manh sk'anoc sk'ol heb' smak'ancham anima chi' heb'."
        },
        {
            "number": "16",
            "text": "Tato ay junok mach smak'an junok anima yet' junok k'een yamk'ab' yic owal, ma yet' junok yaxk'een, ma yet' junok te te', talaj scham jun anima chi' yuj, a jun smak'waj chi', mak'umcham anima toni, yowalil smak'jipax chamoc."
        },
        {
            "number": "17",
            "text": "Ha junok ayto yuj sb'a yet' winh ix cham chi', ha' smak'anpaxcham winh ix mak'ancham jun anima chi' ayic schalan sb'a yet'oc."
        },
        {
            "number": "18",
            "text": "Q'uinaloc ay junok mach tz'ecanb'at pok'naj junok anima yujto schichonoch sk'ol t'ay, ma syecanb'at junok tas t'a yib'anh yuj yajk'olal,"
        },
        {
            "number": "19",
            "text": "mato smak'a' yujto yajk'ol sb'a heb', haxo tz'aji scham jun anima chi', yowalil smak'jipaxcham jun ix mak'waj chi', yujto mak'umcham anima. Yuj chi' a junok ayto yuj sb'a yet' winh ix cham chi', a smak'anpaxcham jun mach smilwaj chi'."
        },
        {
            "number": "20",
            "text": "Palta q'uinaloc ay junok mach tz'ecan telwoc junok anima, manh sk'anoc sk'ool, tato malaj owal t'a skal heb', ma jun, syecanb'at junok tas t'a yib'anh,"
        },
        {
            "number": "21",
            "text": "anhejtona' tato maj yilpaxi, sjulanb'at junok k'een haxo t'a junok anima sk'och k'een, scham yuj, manh yajk'oloc sb'a heb', manh yujoc yak'an chukal t'ay yuj chi' icha chi' tz'aji."
        },
        {
            "number": "22",
            "text": "Tato icha chi', sb'at scol sb'a jun anima chi' t'a junok chonhab' b'aj scol sb'a heb' anima chi'. Axo heb' anima b'aj snib'ej scol sb'a chi', a heb' tz'ik'anb'at b'aj ix och jun chamel chi'. Axo heb' anima cajan b'aj ix och chamel chi', a heb' sch'olb'itan jun ay smul chi' yet' jun ayto yuj sb'a yet' jun ix cham chi', icha yalan sleyal t'a yib'anh heb'."
        },
        {
            "number": "23",
            "text": "Ha heb' yichamtac winaquil chonhab' b'aj ix b'at scol sb'a jun ix mak'ancham jun anima chi', a heb' scolan t'a yol sk'ab' winh ayto yuj sb'a yet' jun ix cham chi'. Axo heb' tz'ik'anxib'at t'a chonhab' b'aj ix xid'ek' scol sb'a chi'. Ha jun chi' scannhej ta' masanto scham winh sat sacerdote sik'b'iloch t'a jun pekti’ chi'."
        },
        {
            "number": "24",
            "text": "Palta tato tz'el t'a spatiquel chonhab' b'aj ayek' scol sb'a chi',"
        },
        {
            "number": "25",
            "text": "tz'ilchajelta yuj jun mach ayto yuj sb'a yet' jun smak'naccham chi', smak'jicham yuj jun tz'ilanelta chi', a jun smilwaj chi' max ochlaj smul."
        },
        {
            "number": "26",
            "text": "Yuj chi' yowalil aynhejocab'ek' t'a yol chonhab' chi' masanto scham winh sat sacerdote, ichato chi' syal spax t'a schonhab'."
        },
        {
            "number": "27",
            "text": "Ha juntzanh tik ley tz'ajkan t'a he kal yet' t'a skal heb' eyinhtilal, yalnhej b'ajtil ol ex cajnajoc."
        },
        {
            "number": "28",
            "text": "Tato ay chawanhoc, ma oxwanhoc testigo t'a spatic junok mach smak'ancham junok anima, a jun chi' ay sleyal schami. Tato junnhej testigo jun, max yal-laj schami."
        },
        {
            "number": "29",
            "text": "Max yal-laj schaji k'een tumin tato toxo ix och t'a yib'anh junok mach to ix smak'cham junok anima, yowalil schami."
        },
        {
            "number": "30",
            "text": "Max yal-laj schaji k'een tumin t'a junok smak'ancham junok anima yuj yel libre t'a chonhab' b'aj ayek' scol sb'a chi', yic spax t'a schonhab' ayic manto cham winh sat sacerdote."
        },
        {
            "number": "31",
            "text": "Manh eyixtejb'at lum lum b'aj ol ex cajnaj chi' yuj schiq'uil anima smak'jichamoc. Yuj chi' tato ay chik' tz'em t'a sat lu'um, malaj junok tas syal yak'an tupoc, anhej to scham jun ix mak'ancham anima chi'."
        },
        {
            "number": "32",
            "text": "Yuj chi', manh eyixtejb'at sat lum lum b'aj ol ex cajnaj chi', yujto a in Jehová in ayinek' t'a he kal a ex israel ex tik t'a sat lum lum chi', xchi Jehová t'a winhaj Moisés chi'."
        }
    ]
}