{
    "chapter": "13",
    "verses": [
        {
            "number": "1",
            "text": "Ix yalan Jehová t'a winhaj Moisés chi' icha tik:"
        },
        {
            "number": "2",
            "text": "Ak'b'at jayvanhoc eb' winh vinac, yic sb'at eb' winh yil lum Canaán, lum ol vak' t'ayex. Tza siq'uel junjunoc eb' winh yajal yaj t'a junjun inhtilal, tza checanb'at eb' winh, xchi t'a winh."
        },
        {
            "number": "3",
            "text": "Ix sk'anab'ajej winhaj Moisés checnab'il ix yal Jehová chi'. Ix schecb'at eb' winh ix siq'uel winh chi', ix el eb' winh t'a tzinan lum t'a yol yic Parán, ix b'at eb' winh yila' tas yilji lum Canaán chi'. Yajal yaj eb' winh smasanil t'a skal eb' yetisraelal."
        },
        {
            "number": "4",
            "text": "Icha tik sb'i eb' winh yet' tastac yinhtilal:"
        },
        {
            "number": "5",
            "text": "Ha winhaj Samúa yuninal winhaj Zacur, t'a yinhtilal Rubén. Ha winhaj Safat yuninal winhaj Horí, t'a yinhtilal Simeón. Ha winhaj Caleb yuninal winhaj Jefone, t'a yinhtilal Judá. Ha winhaj Igal yuninal winhaj José, t'a yinhtilal Isacar. Ha winhaj Oseas yuninal winhaj Nun, t'a yinhtilal Efraín. Ha winhaj Palti yuninal winhaj Rafú, t'a yinhtilal Benjamín. Ha winhaj Gadiel yuninal winhaj Sodi, t'a yinhtilal Zabulón. Ha winhaj Gadi yuninal winhaj Susi, t'a yinhtilal José, syalelk'ochi t'a yinhtilal Manasés. Ha winhaj Amiel yuninal winhaj Gemali, t'a yinhtilal Dan. Ha winhaj Setur yuninal winhaj Micael, t'a yinhtilal Aser. Ha winhaj Nahbi yuninal winhaj Vapsi, t'a yinhtilal Neftalí. Ha winhaj Geuel yuninal winhaj Maqui, t'a yinhtilal Gad."
        },
        {
            "number": "6",
            "text": "Aton sb'i eb' winh ix schecb'at winhaj Moisés yil lum Canaán. (Ix q'uexvi sb'i winhaj Oseas yuninal winhaj Nun yuj winhaj Moisés chi', Josué ix sb'iejkan winh yuj winh.)"
        },
        {
            "number": "7",
            "text": "Ayic ix yak'anb'at eb' winh ilum lu'um winhaj Moisés chi' t'a Canaán, ix yal winh t'a eb' winh icha tik: --Ixiquec, ha t'a Neguev tzex b'ati, tzex q'uek'och t'a tzalquixtac,"
        },
        {
            "number": "8",
            "text": "tzeyilani tas yilji lu'um. Tzeyilanpaxi tas yilji anima cajan ta', tek'an am eb' mato maay. Scham eyilanpaxi, tzijtum am eb' mato jayvannhej eb'."
        },
        {
            "number": "9",
            "text": "Tzeyilani, yoltac am mantiado cajan eb' anima chi' mato oyanoch muro t'a spatic schonhab' eb'. Tato wach' lu'um mato maay,"
        },
        {
            "number": "10",
            "text": "tato yax sat lu'um mato taquinh. Tzeyilani tato ay ste'al lu'um. Tzeyak' eyip eyik'ancot sat tas avab'il t'a sat lu'um chi', tzeyik'cot jab'oc quila', xchi winh t'a eb' winh. Ha t'a stiempoal sb'ab'el sat te' uva, ata' ix xid'ek' eb' winh chi'."
        },
        {
            "number": "11",
            "text": "Ix el eb' winh t'a lum tzinan lum yic Zin masanto ix k'och eb' winh t'a Rehob t'a slak'anil Hamat."
        },
        {
            "number": "12",
            "text": "Ix q'uek'och eb' winh t'a Neguev masanto ix k'och eb' winh t'a Hebrón. Ata' ay schonhab' winhaj Ahimán, winhaj Sesai yet' winhaj Talmai, yinhtilalcan winhaj Anac. Ha chonhab' Hebrón chi', uquexo ab'il sb'oi ayic sb'onac chonhab' Zoán t'a Egipto."
        },
        {
            "number": "13",
            "text": "Ayic ix k'och eb' winh t'a jun ch'olan scuch Escol, ata' ix xiquel jun k'ojlab' sat te' uva eb' winh, ix stzek'anoch eb' winh t'a jun te te'. Chavanh eb' winh ix ik'ancoti, ix yak'anq'ue eb' winh t'a sjolom sjenhjab'. Ix yik'anpaxcot sat te' granado eb' winh yet' sat te' higo."
        },
        {
            "number": "14",
            "text": "Escol ix scuchcan jun ch'olan chi', yujto ata' ix xiquel jun k'ojlab' sat te' uva chi' eb' winh ilum lu'um chi'."
        },
        {
            "number": "15",
            "text": "Ixlajwi yilan lum lum chi' eb' winh t'a 40 k'ual, ix meltzaj eb' winh"
        },
        {
            "number": "16",
            "text": "t'a Cades, t'a tzinan lum t'a yol yic Parán. Ata' ayek' winhaj Moisés yet' winhaj Aarón yet' masanil eb' yetisraelal eb' winh. Ixlajwi chi', ix och ijan eb' winh yalani chajtil yilji lum lum chi', ix sch'oxan sat te' avb'en te' ix yik'cot eb' winh chi' t'a lu'um."
        },
        {
            "number": "17",
            "text": "Ix yalan eb' winh t'a winhaj Moisés chi' icha tik: --Toxo ix b'at quil lum lum ix ala', val yel te wach' lu'um, te yax sat lu'um, ina sat tastac tz'el t'a sat lum tik."
        },
        {
            "number": "18",
            "text": "Palta a eb' anima cajan ta' te tek'an eb', yelxo val nivac chonhab' yilji schonhab' eb'. Ayoch smuroal spatictac schonhab' eb' chi'. Anhejtona' ix quilpax eb' winh vinac te chaanh steel, aton eb' yinhtilalcan winhaj Anac."
        },
        {
            "number": "19",
            "text": "Ha eb' amalecita cajan t'a sat lum Neguev, haxo t'a siquil lum yet' t'a tzalquixtac, ata' cajan eb' hitita yet' eb' jebuseo yet' pax eb' amorreo. Axo pax t'a stitac ha ha' mar yet' t'a stitac ha' Jordán, a eb' cananeo cajan t'ay, xchi eb' winh."
        },
        {
            "number": "20",
            "text": "Ix yalan winhaj Caleb t'a masanil eb' israel linhanoch t'a yichanh winhaj Moisés chi' to numan tz'aj eb', ix yalan winh icha tik: --Ha ticnaic coyec, quicxo yaj lu'um. Ol elnhej eb' winh chi' cuuj, xchi winh."
        },
        {
            "number": "21",
            "text": "Ix tak'vi juntzanh eb' winh ix xid'ek' chi' icha tik: --Manh ol yal-laj cak'an oval yet' eb' chonhab' chi' yujto te tek'an eb' t'a quichanh, xchi eb' winh."
        },
        {
            "number": "22",
            "text": "Ix yalan eb' winh t'a skal eb' chonhab' israel chi' to a jun lum lum ix b'at yil eb' winh chi' chuclaj lu'um. Ix yalanpax eb' winh: --Ha lum xid' quil chi', scham anima yuj lu'um. Masanil eb' anima ix quil ta', te nivac vinacnhej eb'."
        },
        {
            "number": "23",
            "text": "Ix quilanpax eb' te chaanh steel, eb' yinhtilalcan winhaj Anac. Ha tzonh och linhan t'a stz'ey eb', lajan tzonh ajkan ichoc nok' chil t'a skal yoc eb'. Anheja' icha chi' tzonh yutej yilanpaxoch eb', xchi eb' winh."
        }
    ]
}