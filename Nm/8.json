{
    "chapter": "8",
    "verses": [
        {
            "number": "1",
            "text": "Ix yalanxi Jehová d'a vinhaj Moisés chi' icha tic:"
        },
        {
            "number": "2",
            "text": "Al d'a vinhaj Aarón to ayic ol yak'anoch sk'ak'al uque' candil vinh, a d'a yichanh sb'achnub' candil chi' syak' yoc, xchi d'a vinh."
        },
        {
            "number": "3",
            "text": "Ix sk'anab'ajej vinhaj Aarón chi' sb'oanoch sk'ak'al juntzanh candil chi' yic syak'an yoc d'a yichanh, icha ix aj yalan Jehová d'a vinhaj Moisés chi'."
        },
        {
            "number": "4",
            "text": "A jun b'achnub' candil chi' nab'a oro, tenb'il d'a q'uen martillo, sb'at d'a yich masanto d'a sfloral d'a schon. Ix b'oji jun b'achnub' candil chi' icha val yechel ix sch'ox Jehová d'a vinhaj Moisés chi'."
        },
        {
            "number": "5",
            "text": "Ix yalanxi Jehová d'a vinhaj Moisés chi' icha tic:"
        },
        {
            "number": "6",
            "text": "Ik'canel eb' levita d'a scal eb' eyetisraelal tic, tza sacb'itan eb' icha yalan ley."
        },
        {
            "number": "7",
            "text": "Icha tic ol aj a sacb'itan eb': Tza tzicoch a a' d'a eb' yic sacb'ican eb', sjoxjiel masanil xil snivanil eb'. Slajvi chi', sjuk'an spichul eb'. Icha chi' tz'aj sacb'ican eb'."
        },
        {
            "number": "8",
            "text": "Elanhchamel tzik'cot junoc nok' quelem vacax yed' junoc echlab' ixim harina te vach', calab'il yed' aceite tz'ak'ji ofrendail d'a ixim trigo. Tz'ak'jipax junocxo nok' quelem vacax silab'il yuj mul."
        },
        {
            "number": "9",
            "text": "Tzalan d'a eb' levita to sja eb' smasanil d'a slak'anil cajnub' b'aj tzin ch'ox in b'a, tza molb'anpax masanil eb' eyetisraelal."
        },
        {
            "number": "10",
            "text": "A eb' levita chi' tz'och eb' d'a vichanh. Axo ta' ol yak'q'ue sk'ab' eb' eyetchonhab' d'a sjolom eb'."
        },
        {
            "number": "11",
            "text": "A vinhaj Aarón ol ak'anoch eb' levita chi' d'a vichanh a in Jehová in tic yofrendaoc eb' eyetisraelal chi'. Icha chi' ol aj scan eb' in yak'an servil."
        },
        {
            "number": "12",
            "text": "Slajvi chi', syak'anq'ue sk'ab' eb' levita chi' d'a sjolom chavanh nok' quelemtac vacax chi'. Jun nok' tz'ak'ji silab'il yuj yak'ji tup mul, axo junxo nok' snhusjitz'a smasanil silab'il d'ayin. Icha chi' tz'aj stupcanel smul eb'."
        },
        {
            "number": "13",
            "text": "Slajvi chi' tzak'anoch eb' d'a yichanh vinhaj Aarón yed' eb' yuninal yuj yak'jican eb' d'ayin."
        },
        {
            "number": "14",
            "text": "Icha chi' ol utoc ik'ancanel eb' d'a scal eb' eyetisraelal yic tz'ochcan eb' vicoc."
        },
        {
            "number": "15",
            "text": "Ayic toxo ix lajvi sacb'ican eb' icha yalan ley yed' yak'jicanoch eb' d'a yol in k'ab', tzaxo yal sja eb' d'a in cajnub' b'aj tzin ch'ox in b'a yic smunlaji."
        },
        {
            "number": "16",
            "text": "Aton eb' tic vic tz'ajcan d'a junelnhej d'a scal eb' eyetisraelal sq'uexuloc eb' b'ab'el vinac unin."
        },
        {
            "number": "17",
            "text": "Yujto vic yaj masanil sb'ab'el vinac yune' eb' ix eyetchonhab' tz'alji yed' pax sb'ab'el yune' nok' e molb'etzal nok' tato vinac nok'. Ayic ix in milancham masanil eb' b'ab'el unin d'a Egipto, ata' ix vak'can masanil eb' b'ab'el vinac unin yic tz'ochcan eb' vicoc."
        },
        {
            "number": "18",
            "text": "Yuj chi' a eb' levita tic tzin cha sq'uexuloc eb' b'ab'el unin chi' ticnaic."
        },
        {
            "number": "19",
            "text": "A in ix in sik'canel eb' levita tic d'a e cal a ex israel ex tic. Ix vak' eb' d'a vinhaj Aarón yed' d'a eb' yuninal vinh yic a eb' tzin ak'an servil e q'uexuloc d'a in cajnub' b'aj tzin ch'ox in b'a yuj vak'an tup e mul d'a eyib'anh. A eb' sja d'a vichanh e q'uexuloc yic max ex chami tato tzex ja d'a stz'ey in cajnub', xchi Jehová."
        },
        {
            "number": "20",
            "text": "Icha chi' ix aj sk'anab'ajan vinhaj Moisés, vinhaj Aarón yed' masanil eb' israel masanil tas ix yal Jehová d'a vinhaj Moisés chi' yuj eb' levita."
        },
        {
            "number": "21",
            "text": "Ix sacb'itan sb'a eb' levita chi', ix sjuk'anel spichul eb', axo vinhaj Aarón ix ak'anoch eb' d'a yichanh Jehová d'a ofrendail. Ix yak'anpax silab' vinh yic stupcanel smul eb'."
        },
        {
            "number": "22",
            "text": "Ayic ix lajvi juntzanh chi' smasanil, ix och eb' levita chi' b'aj ay scajnub' Jehová b'aj sch'ox sb'a yic smunlaj eb' ta'. A vinhaj Aarón yed' eb' yuninal scuchb'an eb'. Icha ix aj yalan Jehová d'a vinhaj Moisés chi', icha chi' ix aj sk'anab'ajan eb' sk'ulan yed' eb' levita chi'."
        },
        {
            "number": "23",
            "text": "Ix yalanxi Jehová d'a vinhaj Moisés chi' icha tic:"
        },
        {
            "number": "24",
            "text": "Ol och eb' levita d'a yopisio d'a in cajnub' b'aj tzin ch'ox in b'a, ayic 25 ab'ilxo sq'uinal eb'."
        },
        {
            "number": "25",
            "text": "Axo yic slajvi 50 ab'il sq'uinal eb', tz'el eb' d'a yopisio d'a junelnhej."
        },
        {
            "number": "26",
            "text": "Ayic sk'och sq'uinal eb' d'a icha chi', syal scolvaj eb' yed' eb' smunlaj d'a mantiado chi', palta maxtzac munlaj eb' d'a smunlajel ichataxon ix sk'ulej. Icha chi' tzutej ak'anoch eb' levita d'a smunlajel, xchi d'a vinh."
        }
    ]
}