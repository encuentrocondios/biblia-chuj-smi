{
    "chapter": "14",
    "verses": [
        {
            "number": "1",
            "text": "Ha ix yab'an juntzanh chi' eb' israel, ix q'ue yav eb' smasanil, oq'uelnhej yaj eb' ix ek' jun ak'val chi'."
        },
        {
            "number": "2",
            "text": "Ix laj q'ue nhilnaj eb' yalan chukal lolonel t'a winhaj Moisés chi' yet' t'a winhaj Aarón, ix yalan eb' icha tik: Wach' am val tato ha t'a Egipto onh chamcani, ma jun t'a tzinan lum tik tzonh chami."
        },
        {
            "number": "3",
            "text": "¿Tas yuj tzonh yik'b'at Jehová t'a jun lum lum chi', a am yuj co cham t'a skal oval ta', yic skan eb' ix quetb'eyum yet' eb' cuninal t'a yol sk'ab' eb' cajan ta'? Yelxom val wach' tato tzonh meltzaj t'a Egipto, xchi eb' israel chi'."
        },
        {
            "number": "4",
            "text": "Ixlajwi chi', ix och ijan eb' smol alan icha tik: Co say junok mach tzonh cuchb'an meltzaj t'a Egipto, xchi eb'."
        },
        {
            "number": "5",
            "text": "Yuj chi' ix em nhojan winhaj Moisés yet' winhaj Aarón t'a sat lum t'a yichanh eb' anima chi' smasanil."
        },
        {
            "number": "6",
            "text": "Axo pax winhaj Josué yuninal winhaj Nun yet' winhaj Caleb yuninal winhaj Jefone, aton eb' winh ix xid'ek' iloj lu'um chi', ix snhik'chitejel spichul eb' winh yuj sch'oxanel scusk'olal."
        },
        {
            "number": "7",
            "text": "Ix yalan eb' winh t'a eb' anima smasanil icha tik: --Ha lum lum ix b'at quil chi', te wach' lu'um."
        },
        {
            "number": "8",
            "text": "Te yax sat lu'um. Tato tz'el t'a sk'ol Jehová skolwaj qued'oc, ol quik'nhej lu'um, ha' ol ak'an lum t'ayonh."
        },
        {
            "number": "9",
            "text": "Yuj val chi', manh eyiq'uel e b'ha t'a spatic Jehová, manh ex xiv t'a eb' anima ay t'a jun lu'um chi'. Icha co vaan junok pan, icha chi' ol aj co satanel eb'. ¿Toc ay mach ol colan eb' t'ayonh? Ha onhxo pax tik ayoch Jehová qued'oc. Manh ex xiv t'a eb', xchi eb' winh."
        },
        {
            "number": "10",
            "text": "Yuj chi' a eb' anima chi' ix yal eb' to sjulq'uenej eb' winh chavanh chi' eb'. D'a val jun rato chi', t'a yichanh eb' chonhab' smasanil, ix sch'ox sb'a Jehová yet' stziquiquial t'a sti' scajnub' b'aj sch'ox sb'a."
        },
        {
            "number": "11",
            "text": "Ix yalan t'a winhaj Moisés chi' icha tik: --¿B'aq'uinh ol yactej juntzanh anima tik in spaticaneli? ¿B'aq'uinh ol yactej eb' in schab'k'olani, tik val syil eb' jantac tas satub'tac ix in ch'ox t'a skal eb'?"
        },
        {
            "number": "12",
            "text": "Ha ticnaic ol vak'cot junok niwan ilya t'a yib'anh jun chonhab' tik yic sateli. Ha t'ayach ol el junok chonhab' vuuj to yelxo niwan, te tek'an ol aj t'a yichanh eb' chonhab' tik, xchi t'a winh."
        },
        {
            "number": "13",
            "text": "Palta ix tak'vi winhaj Moisés chi' t'a Jehová icha tik: --Yojtac val eb' aj Egipto jantac a poder ayic ix elta eb' chonhab' tik t'a skal eb'. Ayic ol yab'an eb' to tza satel eb' a chonhab' tik,"
        },
        {
            "number": "14",
            "text": "ol yalan a pecal eb' t'a eb' anima ay t'a yol yic Canaán. Ha eb' chi', ix yab'pax eb' to a ach Jehová ach tik, ayach ek' t'a co cal, q'uelk'umb'a tzach aj qued'oc tzach loloni. Ayachnhej ek' t'a skal jun asun ayek' t'a quib'anh. D'a k'ualil ayachoch t'a skal jun niwan topanh asun chi', tzach b'eynhej t'a quichanh. Axo t'ak'walil, t'a skal jun niwan k'ak' ayachochi, tzach b'eynhej t'a quichanh a onh a chonhab' onh tik. Masanil juntzanh tik ix yab' specal eb' aj Canaán chi',"
        },
        {
            "number": "15",
            "text": "palta tato junelnhej tza satel eb' a chonhab' tik, icha tz'aj satel junok anima, haxo eb' anima ol ab'an specal, tzijtum tas ol yal eb'. Olam yal eb' icha tik:"
        },
        {
            "number": "16",
            "text": "Maj yal-laj yik'jioch eb' anima yuj Jehová t'a sat lum b'aj ix yak' sti' yak'an t'a eb', yuj chi' ix satjiel eb' yuj t'a tzinan lu'um, xcham eb'."
        },
        {
            "number": "17",
            "text": "Yuj chi', a ticnaic Mamin Jehová, tzin tevi t'ayach to tza ch'ox a poder, icha b'aj ix ak' a ti', ix alani"
        },
        {
            "number": "18",
            "text": "to max cotlaj oval t'a elanhchamel, te xajan eb' anima uuj, tz'ak'an nivank'olal smul eb' chuk yet' eb' pit. Palta max ek'b'atlaj ak'an syaelal junok mach yuj smul b'aj junelnhej pit syutej sb'a t'ayach, tzak'nhejcan yaelal t'a yib'anh yuninal yet' yixchiquin, masanto t'a schanhil makan yinhtilal."
        },
        {
            "number": "19",
            "text": "Ak' nivank'olal smul juntzanh anima tik, icha val a niwan wach'k'olal t'a yib'anh eb', icha ix aj ak'an nivank'olal eb' yictax onh el t'a Egipto masanto ix onh ja t'a tzinan lum tik, xchi winhaj Moisés chi'."
        },
        {
            "number": "20",
            "text": "Ix tak'vi Jehová t'a winhaj Moisés chi' icha tik: --Ujocab'i, svak' nivank'olal smul eb' anima tik icha val alan chi'."
        },
        {
            "number": "21",
            "text": "Palta svak'och in b'a testigoal yet' in poder te niwan yelk'ochi to chequel t'a masanil yol yib'anhk’inal,"
        },
        {
            "number": "22",
            "text": "wach'chom a jantac eb' tik ix yil in poder eb' yet' juntzanh tas satub'tac ix in b'o t'a Egipto yet' t'a tzinan lum tik, palta ma chequel jayelalxo in yak'an proval eb', max sk'anab'ajejnhej eb' tas svala'."
        },
        {
            "number": "23",
            "text": "Yuj chi' manh ol k'ochlaj eb' t'a lum ix vak' in ti' vak'an t'a smam yicham eb'. Malaj junok eb' tzin paticanel tik ol k'och t'a sat lu'um."
        },
        {
            "number": "24",
            "text": "Palta anhej winh in checab' aj Caleb ol k'och t'a sat lu'um chi', yujto k'anab'ajum winh t'ayin, wach'nhej spensar winh. Ha winh ol macb'enan lum yet' eb' yuninal, aton lum ix xid' yil winh chi'."
        },
        {
            "number": "25",
            "text": "Cajan eb' amalecita yet' eb' cananeo t'a ch'olquixtac t'a lak'an tik, yuj chi' k'ik'an tzex meltzaji. Axo t'a tzinan lum t'a stojolalb'at ha' Chacchac Mar tzex b'ati, xchi Jehová chi'."
        },
        {
            "number": "26",
            "text": "Ix yalanxi t'a winhaj Moisés yet' t'a winhaj Aarón icha tik:"
        },
        {
            "number": "27",
            "text": "--¿Jantacto tiempo ol techaj juntzanh anima malaj swach'il spensar tik vuuj? Ix vab' yalan in pecal eb'."
        },
        {
            "number": "28",
            "text": "Ixiquec, alec t'a eb' icha tik: Ha in Jehová in, ix vak' in ti' to ol elk'och icha ix aj vab'an eyalan chi'."
        },
        {
            "number": "29",
            "text": "Masanil eb' winh vinac ek'xo sk'inal t'a 20 ab'il, eb' winh ix ik'jiq'ue vaan slistail, aton eb' winh ix alan chuk t'a in patic, ol cham eb' winh. Ol kan k'otjab' sb'aquil eb' t'a tzinan lu'um tik."
        },
        {
            "number": "30",
            "text": "Anhej winhaj Caleb yuninal winhaj Jefone yet' winhaj Josué yuninal winhaj Nun, ol och t'a lum lum ix vak' in ti' vak'an chi' t'ayex. Ha exxo e masanil, mach ex to chuk tas ix eyal t'a in patic, manh ol ex ochlaj t'a lu'um."
        },
        {
            "number": "31",
            "text": "Ha eb' eyuninal ix eyala' to ol ochcan eb' t'a yol sk'ab' eb' ajk'ool, a eb' ol vak'och t'a lum lum maj schalaj e k'ol chi'. Ol yak' tzalajb'oc sk'ol eb' ta'."
        },
        {
            "number": "32",
            "text": "Ha exxo pax tik jun, ol kan e nivanil t'a tzinan lu'um tik."
        },
        {
            "number": "33",
            "text": "Ha eb' eyuninal tik, 40 ab'il ol ek' eb' tanhvoj calnel t'a tzinan lu'um tik, icha chi' ol aj stupanel e mul chi' eb', aton b'aj ix in e patiquejel chi', masanto ol ex chamcan t'a tik e masanil."
        },
        {
            "number": "34",
            "text": "D'a 40 k'ual ix eyila' tas yilji lum xid' eyil chi', yuj chi' 40 ab'il ol och yaelal t'a eyib'anh, syalelk'ochi junjun ab'il t'a junjun k'u. Icha chi' ol aj eyojtaccaneli to svak' syaelal eb' tz'och ajk'olal t'ayin."
        },
        {
            "number": "35",
            "text": "Ha in Jehová in tik svala', icha chi' ol vutoc t'ayex. Yujto ix e molb'ejoch e b'a ajk'olal t'ayin, yuj chi' ha t'a tzinan lum tik ol ex satcaneloc, xchi Jehová t'a eb' winh."
        },
        {
            "number": "36",
            "text": "Ha eb' winh ix xid'ek' iloj lum yuj winhaj Moisés chi', chucnhej ix aj yalan eb' winh tas yaj lu'um, yuj chi' ix b'uchvaj eb' anima t'a Jehová."
        },
        {
            "number": "37",
            "text": "Axo Jehová ix ak'ancot jun ilya t'a yib'anh eb' winh ilum lu'um chi', yuj chi' ix cham eb' winh. Axonhej winhaj Josué yuninal winhaj Nun yet' winhaj Caleb yuninal winhaj Jefone maj chamlaj yuj jun ilya chi'."
        },
        {
            "number": "38",
            "text": "Ayic ix yalan winhaj Moisés t'a eb' israel tas ix yal Jehová, masanil eb' ix cusq'ue sk'ool."
        },
        {
            "number": "39",
            "text": "Axo ix sakb'i t'a junxo k'u, ix pet q'ue vaan eb', ix snaan eb' to sb'at eb' yak' oval yet' eb' anima cajan t'a tzalquixtac. Yuj chi' ix yal eb' t'a winhaj Moisés chi' icha tik: --Ha ticnaic, val yel coyec t'a sat lum b'aj ix yak' sti' Jehová to ol yak' t'ayonh. Yeltoni ix och co mul, xchi eb'."
        },
        {
            "number": "40",
            "text": "Ix yalan winh t'a eb' icha tik: --¿Tas yuj tze tenek' tas ix yal Jehová? Ha jun tas tze na chi', manh wach'oc ol elk'ochoc."
        },
        {
            "number": "41",
            "text": "Manh ex b'atoc, yujto manh ol ochlaj Jehová eyed'oc, ol ex ak'joc ganar yuj eb' ajk'ool."
        },
        {
            "number": "42",
            "text": "Maclab'ilexxo yuj eb' amalecita yet' eb' cananeo, to ol yak' oval eb' eyed'oc. Ol ex smilcham eb' yujto ix eyiq'uel e pensar t'a Jehová, yuj chi' manhxo ayocochlaj eyed'oc, xchi winhaj Moisés chi'."
        },
        {
            "number": "43",
            "text": "Palta ix spitejnhej sb'a eb', ix b'at eb' t'a tzalquixtac. Axo te' scaxail strato Jehová yet' winhaj Moisés chi', maj eltalaj t'a yol campamento."
        },
        {
            "number": "44",
            "text": "Ayic ix b'at eb' winh chi', maclab'il sq'uek'och eb' winh yuj eb' amalecita yet' eb' cananeo, yuj chi' ix yak' oval eb'. Axo ix aji, ix ak'ji ganar eb' israel, ix pechchaj eb' masanto t'a Horma."
        }
    ]
}