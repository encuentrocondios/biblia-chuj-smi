{
    "chapter": "21",
    "verses": [
        {
            "number": "1",
            "text": "Ayic ix yab'an vinh sreyal eb' cananeo ay d'a Arad d'a yol yic Neguev to van scot eb' israel d'a yol b'e sk'och d'a Atarim, ix elta vinh yak' oval yed' eb'. Ay eb' ix yamchaj yuj vinh ix yik'anb'at eb' vinh d'a preso."
        },
        {
            "number": "2",
            "text": "Ix lajvi chi', ix yak'an sti' eb' israel d'a Jehová, ix yalan eb' icha tic: Tato ol ach colvaj qued'oc yic scak'an ganar jun nación chi', ol co satcanel junjun chonhab' d'a yol smacb'en chi' d'a junelnhej, xchi eb'."
        },
        {
            "number": "3",
            "text": "Ix sk'anab'ajej Jehová scolvaj icha ix aj sk'anan eb' chi', yuj chi' ix yak' ganar eb' cananeo chi' eb'. Ix satcanel eb' cananeo chi' smasanil yed' schonhab'il, yuj chi' Horma ix sb'iejcan jun lugar chi'."
        },
        {
            "number": "4",
            "text": "Ix el eb' israel d'a yich vitz Hor chi', ix ek' eb' d'a b'e tz'ek' d'a a' Chacchac Mar. Najat ix ek' yoy sb'a eb' yujto maj k'axpajek' eb' d'a lum Edom. Ayic ayoch eb' d'a yol b'e chi', ix chab'axq'ue sk'ool eb',"
        },
        {
            "number": "5",
            "text": "ix cot yoval eb' d'a Dios yed' d'a vinhaj Moisés. Ix yalan eb' icha tic: --¿Tas yuj ix onh iq'uelta d'a Egipto? ¿Tom yuj co cham yuj vejel d'a taquinh luum tic? Malaj tas sco va'a, malaj pax tas scuq'uej. Maxtzac techaj co vaan juntzanh chucal vael tic, xchi eb'."
        },
        {
            "number": "6",
            "text": "Yuj val chi' ix ak'jicot juntzanh nok' chan te ov yuj Jehová, yic schiji eb' anima chi' yuj nok'. Tzijtum eb' israel chi' ix cham yuj nok'."
        },
        {
            "number": "7",
            "text": "Ayic ix yilan eb' icha chi', ix b'at yalan eb' d'a vinhaj Moisés chi' icha tic: --Toxo ix och co mul a onh tic, ix cal chucal lolonel d'a Jehová yed' d'ayach. A ticnaic k'an d'a Jehová to syiq'uel nok' chan tic d'a co cal, xchi eb'. Ix sk'anan vinhaj Moisés chi' d'a Jehová to syak' nivank'olal d'a yib'anh eb' anima chi'."
        },
        {
            "number": "8",
            "text": "Ix yalan Jehová chi' d'a vinh icha tic: --B'o junoc yechel chan d'a q'uen bronce icha yilji juntzanh nok' chi', tzak'anq'ue d'a schon junoc te te' chaanh steel, yic vach' ayic schiji eb' anima yuj nok' chan chi', tato sq'ue q'uelan eb' d'a jun yechel chan chi', maxtzac chamlaj eb' yuj nok', xchi d'a vinh."
        },
        {
            "number": "9",
            "text": "Ix sb'oan jun yechel chan nab'a bronce vinhaj Moisés chi', ix yak'anq'ue vinh d'a schon jun te te'. Yuj chi' yalnhej mach schiji yuj nok' chan chi', sq'ue q'uelan eb' d'a jun yechel chan chi', sb'oxican eb'."
        },
        {
            "number": "10",
            "text": "Ix b'eynhejcot eb' israel, ix javi eb' d'a Obot."
        },
        {
            "number": "11",
            "text": "Ix elpax eb' d'a Obot chi', ix b'eynhejcot eb' d'a yichanh, ix javi eb' d'a Ije-abarim d'a tz'inan luum d'a stojolal b'aj sjavi k'u d'a yol yic Moab."
        },
        {
            "number": "12",
            "text": "Ix cotnhej eb', ix javi eb' d'a jun a' eluma' scuch Zered."
        },
        {
            "number": "13",
            "text": "Ix b'eynhejcot eb', ix javi eb' d'a sk'axepalb'at jun a a' scuch Arnón. A jun a a' chi' tz'ek' d'a tz'inan lum d'a yol yic eb' amorreo. Aton jun a' chi' ayoch mojonal yuj eb' Moab yed' eb' amorreo chi'."
        },
        {
            "number": "14",
            "text": "Aton juntzanh lugar chi' sb'inaj b'aj tz'ib'ab'ilcan yab'ixal oval yic Jehová, b'aj syal icha tic: Onh ek'ta d'a chonhab' Vaheb d'a yol yic Sufá, d'a yoltac a' Arnón."
        },
        {
            "number": "15",
            "text": "A jun pak'an d'a stitac a a' chi' ayoch smojonaloc yic Moab, sk'och d'a chonhab' Ar, xchi."
        },
        {
            "number": "16",
            "text": "Ix el eb' d'a a' Arnón chi', ix cotnhej eb' masanto ix javi eb' d'a Beer. Aton ta' ay jun a' uk'b'ila' b'aj ix yal Jehová d'a vinhaj Moisés icha tic: Molb'ej masanil anima, a in ol vak' a a' yuq'uej eb', xchi d'a vinh."
        },
        {
            "number": "17",
            "text": "Aton d'a jun tiempoal chi' ix b'itan eb' israel icha tic: Ix q'ueul a a' b'aj molan. Q'ueocab'cot b'urnaj a a'. To ol onh b'itanec yuj a a' ix q'ueul b'urnaj tic."
        },
        {
            "number": "18",
            "text": "A eb' vinh yajal ix joyanq'ueta a' yed' sk'ococh. A eb' vinh nivac yajal d'a yol schonhab', a yed' sk'ococh eb' vinh ix sjacq'ueta a a', xchi eb' d'a sb'it chi'. Ix b'eynhejcot eb' d'a tz'inan luum masanto ix javi eb' d'a Matana."
        },
        {
            "number": "19",
            "text": "Ix el eb' d'a Matana chi', ix javi eb' d'a Nahaliel. Ix el eb' d'a Nahaliel chi', ix javi eb' d'a Bamot."
        },
        {
            "number": "20",
            "text": "Ix el eb' d'a Bamot chi', ix javi eb' d'a jun ch'olan ay d'a yol yic Moab, d'a stojolal lum nivac vitz d'a yol yic Pisga, aton ta' nivan chequel lum tz'inan luum."
        },
        {
            "number": "21",
            "text": "Ix yak'b'at schecab' eb' israel d'a vinhaj Sehón sreyal eb' amorreo, ix yalanb'at eb' icha tic:"
        },
        {
            "number": "22",
            "text": "¿Tom max onh a chaek' d'a yol a macb'en? Malaj jab'oc tas ol ek' co lob'at d'a scal eyavb'en yed' d'a scal eyuva, manh ol cuk' a a' d'a eyuk'b'il a', anhej d'a yol nivan b'e ol onh ek'oc, xchi eb' checab' chi'."
        },
        {
            "number": "23",
            "text": "Maj scha sk'ol vinhaj Sehón chi' yek' eb' israel d'a yol smacb'en chi'. Anhej to ix smolb'ej masanil eb' soldado vinh, ix elta vinh yak' oval yed' eb' d'a tz'inan luum, d'a Jahaza ix yak' oval eb'."
        },
        {
            "number": "24",
            "text": "Ix yak'an oval eb' israel chi' yed' eb', ix ak'ji ganar vinhaj Sehón yed' eb' soldado yuj eb'. Ix ik'jiek' lum sluum eb' chi' yuj eb' israel chi'. Sb'atnhej d'a sti' a' Arnón, masanto sk'och d'a sti' a' Jaboc, masanto b'aj tz'ek' smojonal sluum eb' amonita. A jun luum chi' te vach' yaj smacchaj yuj eb' amonita chi'."
        },
        {
            "number": "25",
            "text": "Icha chi' ix aj yochcan slum eb' amorreo yicoc eb' israel chi'. Ix cajnaj eb' israel d'a chonhab' Hesbón yed' d'a juntzanhxo chonhab' ay d'a spatictac."
        },
        {
            "number": "26",
            "text": "A Hesbón chi', aton jun chonhab' b'aj ek'nac vinhaj Sehón sreyal eb' amorreo. A vinhaj Sehón chi' ix yak'nhej oval vinh yed' eb' vinh sreyal Moab d'a yalanhtaxo. Ix ik'jiek' jun macanh slum eb' yuj vinh sk'ochnhej d'a a' Arnón."
        },
        {
            "number": "27",
            "text": "Yuj chi' ix yal eb' slolon d'a poesía icha tic: Cotanhec d'a Hesbón, aton d'a schonhab' vinhaj rey Sehón. B'oecxiq'ue d'a schaelal, vach' tzeyutej e b'oanoch smuroal."
        },
        {
            "number": "28",
            "text": "Ato d'a Hesbón, d'a schonhab' vinhaj rey Sehón ix cot eb' ix nhusantz'a chonhab' Ar d'a yol yic Moab yed' eb' nivac yajal yaj d'a jun chonhab' d'a pak'an d'a yib'anhq'ue a' Arnón."
        },
        {
            "number": "29",
            "text": "Ex aj Moab, ob'iltac ex. Toxo ix ex lajviel ex schonhab' dios Quemos. Aton jun e diosal chi' maj yal-laj scolvaji, yuj chi' ix el lemnaj eb' soldado smasanil, axonhej eb' ix ix, ix can d'a yol sk'ab' vinhaj rey Sehón."
        },
        {
            "number": "30",
            "text": "Toxo ix lajviel yipalil chonhab' Hesbón. Ix satel eb' ay d'a chonhab' Dibón masanto ix satel eb' ay d'a Nofa yed' pax Medeba, xchi jun poesía chi'."
        },
        {
            "number": "31",
            "text": "Icha chi' ix aj yik'ancan lum luum eb' israel macb'il yuj eb' amorreo."
        },
        {
            "number": "32",
            "text": "Ix lajvi chi' ix yak'anb'at schecab' vinhaj Moisés d'a chonhab' Jazer yic sb'eytzitej eb' tas yaji. Ix ak'ji ganar jun chonhab' chi' yuj eb' israel yed' masanil juntzanh chonhab' ay d'a spatictac. Ix pechjiel masanil eb' cajan ta' yuj eb', aton eb' amorreo."
        },
        {
            "number": "33",
            "text": "Ix meltzaj eb', ix b'at eb' d'a stojolal lum Basán, palta ix elta vinhaj Og sreyal Basán chi' yed' masanil eb' soldado yak' oval yed' eb' d'a Edrei."
        },
        {
            "number": "34",
            "text": "Yuj chi' ix yal Jehová d'a vinhaj Moisés chi' icha tic: Manh ex xiv d'a vinhaj Og chi', a in ol vak'och vinh yed' eb' soldado yed' smacb'en tic d'a yol e k'ab'. Icha ix eyutej vinhaj Sehón sreyal eb' amorreo ay d'a Hesbón, icha chi' ol eyutejpax vinhaj Og tic, xchi d'a vinh."
        },
        {
            "number": "35",
            "text": "Icha chi' ix aj scham vinhaj Og yed' yuninal yed' masanil eb' soldado yuj eb' israel, manhxo junoc eb' ix cani. Ix ochcan sluum eb' yicoc eb' israel chi'."
        }
    ]
}