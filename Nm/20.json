{
    "chapter": "20",
    "verses": [
        {
            "number": "1",
            "text": "Ha t'a b'ab'el uj, ix k'och eb' israel t'a tzinan lu'um scuch Zin. Ix aj eb' jun pekti’ t'a yol yic Cades. Ata' ix cham ix María yanab' vinhaj Moisés, ix mucchajcanem ix ta'."
        },
        {
            "number": "2",
            "text": "Yujto te malaj ha ha' syuk' eb' israel chi', yuj chi' ix q'ue yav eb' smasanil t'a vinhaj Moisés yet' t'a vinhaj Aarón."
        },
        {
            "number": "3",
            "text": "Ix yalan eb' t'a vinhaj Moisés chi' icha tik: --Octom onh chamcan yet' eb' quetchonhab' ix chamcan yuj Jehová."
        },
        {
            "number": "4",
            "text": "¿Tas yuj ix onh eyik'cot t'a taquinh lu'um tik? ¿Tom e gana tzonh champax a onh tik yet' nok' co molb'etzal nok'?"
        },
        {
            "number": "5",
            "text": "¿Tas yuj ix onh eyiq'uelta t'a yol yic Egipto, ix onh eyik'ancot t'a jun lugar manhxo jantacoc schucal tik? Ha t'a tik max yak'laj ixim trigo, te' higo, te' uva, te' granado, malaj pax jab'oc ha ha' syal cuk'ani, xchi eb'."
        },
        {
            "number": "6",
            "text": "Ayic ix yab'an juntzanh lolonel chi' vinhaj Moisés yet' vinhaj Aarón chi', ix snitzanel sb'a eb' vinh, ix b'at eb' vinh t'a sti' scajnub' Jehová. Ata' ix b'at em nhojan eb' vinh t'a sat lu'um. Axo t'a jun rato chi' ix sch'ox sb'a stziquiquial Jehová t'a slak'anil eb' vinh."
        },
        {
            "number": "7",
            "text": "Ix yalan Jehová chi' t'a vinhaj Moisés chi' icha tik:"
        },
        {
            "number": "8",
            "text": "--Ik'b'at te' a k'ococh, tzalan t'a vinh uk'tac aj Aarón chi' to tz'och vinh ed'oc yic tze molanb'at eb' anima, tzex b'at b'aj ay jun q'uen niwan tenam. D'a yichanh eb' tzal t'a q'ueen to tz'elta ha ha' t'a sat q'ueen, haxo t'a yichanh masanil eb' anima chi' ol elul ha', ol yuk'an ha' eb' yet' nok' smolb'etzal nok' chi', xchi Jehová."
        },
        {
            "number": "9",
            "text": "Ix yik'anelta te k'ococh vinhaj Moisés t'a yichanh Jehová icha ix aj yalani."
        },
        {
            "number": "10",
            "text": "Ix smolb'anb'at eb' anima chi' eb' vinh t'a yichanh q'uen tenam chi'. Ix yalan vinhaj Moisés chi' t'a eb' icha tik: --Ab'ec, a ex to te pit ex tik: ¿Yovalil am val squiq'uelta ha ha' t'a sat q'uen tenam tik, scak'an ha' eyuq'uej? xchi vinh."
        },
        {
            "number": "11",
            "text": "Ixlajwi yalan vinh icha chi', ix yik'anchaanh sk'ab' vinh, ix spajanoch chael te' sk'ococh vinh t'a sat q'uen tenam chi', ix elul chulnaj ha ha' chi'. Ix yuk'an ha' eb' yet' nok' smolb'etzal nok' chi'."
        },
        {
            "number": "12",
            "text": "Ixlajwi chi', ix yalan Jehová t'a vinhaj Moisés yet' t'a vinhaj Aarón chi' icha tik: --Yujto a ex tik max in eyak' val och t'a e k'ool, maj e ch'ox t'a yichanh eb' eyetchonhab' tik to Ha inxonhej Ochi, yuj chi' manhoc exlaj ol eyik'och eb' anima tik t'a sat lum lum chi' b'aj ix vala' to ol vak' t'ayex, xchi t'a eb' vinh."
        },
        {
            "number": "13",
            "text": "Meriba ix sb'iejkan jun lugar chi', yujto ata' ix yalub'tanhej eb' israel t'a spatic Jehová. Ix sch'oxan Jehová chi' to Axonhej Ochi."
        },
        {
            "number": "14",
            "text": "Ayic ayek' vinhaj Moisés t'a Cades, ix schecanb'at jayvanh eb' vinh vinac vinh t'a vinh sreyal Edom yic b'at yalan eb' vinh icha tik: Ha onh israel onh tik, ayto cuj co b'a ed'oc, scalb'at t'ayach: Ojtac jantac syail ix quil t'a Egipto."
        },
        {
            "number": "15",
            "text": "Anhejtona' ojtacpaxi tas aj sk'ochnaccan eb' co mam quicham ta' t'a peca'. Axo t'a slajvub'alxo tik, ix yak' val och yaelal eb' vinh aj Egipto chi' t'a yib'anh eb' co mam quicham yet' t'a quib'anh."
        },
        {
            "number": "16",
            "text": "Yuj chi' ix co k'an scolval Jehová qued'oc. Ix yab' yel cav, yuj chi' ix yak'ancot yángel yic ix onh yik'anelta t'a Egipto chi'. Ha ticnaic ayonh ek' t'a chonhab' Cades b'aj ay smojonal a macb'en."
        },
        {
            "number": "17",
            "text": "Yuj chi' skal t'ayach, tope val tz'el t'a a k'ool tzonh a chaek' t'a yol a macb'en tik. Manh ol onh ek'laj t'a skal yavb'en eb' anima ay t'a yol a macb'en tik. Malaj ha ha' t'a eyuk'b'il ha' ol cuq'uej. Anhej t'a yol niwan b'e ol onh b'atoc. Malaj b'aj ol onh el b'esnaj t'a yol niwan b'e chi' masanto ol onh k'axpajek' t'a yol a nación tik, xchib'at vinhaj Moisés chi'."
        },
        {
            "number": "18",
            "text": "Ix tak'vi vinh sreyal Edom chi' icha tik: --Manh ex k'axpajek' t'a yol in nación tik. Tato ol ex ek' t'a yib'anh, ol ex k'axpajek'oc, ol in elb'at t'a e patic yet' eb' in soldado, xchi vinh t'a eb'."
        },
        {
            "number": "19",
            "text": "Ix yalanpax eb' israel chi' icha tik: --Maay, a onh tik anhej t'a yol niwan b'e ol onh b'atoc. Tato ay b'aj ol cuq'uej ha ha' yet' nok' co molb'etzal nok' t'a eyuk'lab'a, ol co tup t'ayach. Anhej val to co gana tzonh k'axpajek' t'a a lugar tik t'a wach'il, xchib'at eb'."
        },
        {
            "number": "20",
            "text": "Ix tak'vixi vinh sreyal Edom chi' icha tik: --Malaj permiso e k'axpajeq'ui, xchi vinh. Ix b'at vinh yet' masanil eb' soldado smac eb' israel chi'. Yed'nac syamk'ab' eb' soldado chi' yic oval, te tek'anpax eb'."
        },
        {
            "number": "21",
            "text": "Yuj chi' ix say junxo b'e eb' israel b'aj ix b'ati."
        },
        {
            "number": "22",
            "text": "Masanil eb' israel ix el eb' t'a Cades, ix cot eb' t'a stojolal lum vitzal Hor t'a sat smojonal Edom."
        },
        {
            "number": "23",
            "text": "Ata' ix yal Jehová t'a vinhaj Moisés yuj vinhaj Aarón icha tik:"
        },
        {
            "number": "24",
            "text": "Ha ticnaic, toxo ol cham vinhaj Aarón, manh ol k'ochlaj vinh t'a sat lum ix vala' to ol vak' t'ayex, yujto a ex tik e chavanhil ix e pitej e b'ha t'a in checnab'il ix vak' t'ayex t'a sti' ha' Meriba."
        },
        {
            "number": "25",
            "text": "Ha ticnaic, ik'b'at vinhaj Aarón chi' yet' vinh yuninal scuch Eleazar t'a jolom vitz Hor chi'."
        },
        {
            "number": "26",
            "text": "Ata' ol iq'uel spichul vinhaj Aarón chi' sk'an t'a sacerdoteal, tzak'ancanoch t'a vinhaj Eleazar chi', yujto a vinhaj Aarón chi' ol cham vinh ta', xchi t'a vinh."
        },
        {
            "number": "27",
            "text": "Ix sk'anab'ajan vinhaj Moisés tas ix yal Jehová chi', t'a val yichanh masanil anima ix ik'jib'at vinhaj Aarón yet' vinhaj Eleazar chi' yuj vinh t'a jolom vitz Hor chi'."
        },
        {
            "number": "28",
            "text": "Ata' ix yiq'uel spichul vinhaj Aarón chi' vinh, ix yak'anoch vinh t'a vinhaj Eleazar t'a jolom vitz chi'. Ata' ix chamcan vinhaj Aarón chi'. Ixlajwi chi', ix emixta vinhaj Moisés yet' vinhaj Eleazar chi'."
        },
        {
            "number": "29",
            "text": "Axo ix yab'an masanil eb' israel to toxo ix cham vinhaj Aarón chi', jun ujal ix och eb' t'a cusk'olal yuj vinh."
        }
    ]
}