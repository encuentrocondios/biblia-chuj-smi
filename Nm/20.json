{
    "chapter": "20",
    "verses": [
        {
            "number": "1",
            "text": "Ha t'a b'ab'el uj, ix k'och eb' israel t'a tzinan lu'um scuch Zin. Ix aj eb' jun pekti’ t'a yol yic Cades. Ata' ix cham ix María yanab' winhaj Moisés, ix mucchajcanem ix ta'."
        },
        {
            "number": "2",
            "text": "Yujto te malaj ha ha' syuk' eb' israel chi', yuj chi' ix q'ue yav eb' smasanil t'a winhaj Moisés yet' t'a winhaj Aarón."
        },
        {
            "number": "3",
            "text": "Ix yalan eb' t'a winhaj Moisés chi' icha tik: --Octom onh chamcan yet' eb' quetchonhab' ix chamcan yuj Jehová."
        },
        {
            "number": "4",
            "text": "¿Tas yuj ix onh eyik'cot t'a taquinh lu'um tik? ¿Tom e gana tzonh champax a onh tik yet' nok' co molb'etzal nok'?"
        },
        {
            "number": "5",
            "text": "¿Tas yuj ix onh eyiq'uelta t'a yol yic Egipto, ix onh eyik'ancot t'a jun lugar manhxo jantacoc schucal tik? Ha t'a tik max yak'laj ixim trigo, te' higo, te' uva, te' granado, malaj pax jab'oc ha ha' syal cuk'ani, xchi eb'."
        },
        {
            "number": "6",
            "text": "Ayic ix yab'an juntzanh lolonel chi' winhaj Moisés yet' winhaj Aarón chi', ix snitzanel sb'a eb' winh, ix b'at eb' winh t'a sti' scajnub' Jehová. Ata' ix b'at em nhojan eb' winh t'a sat lu'um. Axo t'a jun rato chi' ix sch'ox sb'a stziquiquial Jehová t'a slak'anil eb' winh."
        },
        {
            "number": "7",
            "text": "Ix yalan Jehová chi' t'a winhaj Moisés chi' icha tik:"
        },
        {
            "number": "8",
            "text": "--Ik'b'at te' a k'ococh, tzalan t'a winh uk'tac aj Aarón chi' to tz'och winh ed'oc yic tze molanb'at eb' anima, tzex b'at b'aj ay jun q'uen niwan tenam. D'a yichanh eb' tzal t'a q'ueen to tz'elta ha ha' t'a sat q'ueen, haxo t'a yichanh masanil eb' anima chi' ol elul ha', ol yuk'an ha' eb' yet' nok' smolb'etzal nok' chi', xchi Jehová."
        },
        {
            "number": "9",
            "text": "Ix yik'anelta te k'ococh winhaj Moisés t'a yichanh Jehová icha ix aj yalani."
        },
        {
            "number": "10",
            "text": "Ix smolb'anb'at eb' anima chi' eb' winh t'a yichanh q'uen tenam chi'. Ix yalan winhaj Moisés chi' t'a eb' icha tik: --Ab'ec, a ex to te pit ex tik: ¿Yovalil am val squiq'uelta ha ha' t'a sat q'uen tenam tik, scak'an ha' eyuq'uej? xchi winh."
        },
        {
            "number": "11",
            "text": "Ixlajwi yalan winh icha chi', ix yik'anchaanh sk'ab' winh, ix spajanoch chael te' sk'ococh winh t'a sat q'uen tenam chi', ix elul chulnaj ha ha' chi'. Ix yuk'an ha' eb' yet' nok' smolb'etzal nok' chi'."
        },
        {
            "number": "12",
            "text": "Ixlajwi chi', ix yalan Jehová t'a winhaj Moisés yet' t'a winhaj Aarón chi' icha tik: --Yujto a ex tik max in eyak' val och t'a e k'ool, maj e ch'ox t'a yichanh eb' eyetchonhab' tik to Ha inxonhej Ochi, yuj chi' manhoc exlaj ol eyik'och eb' anima tik t'a sat lum lum chi' b'aj ix vala' to ol vak' t'ayex, xchi t'a eb' winh."
        },
        {
            "number": "13",
            "text": "Meriba ix sb'iejkan jun lugar chi', yujto ata' ix yalub'tanhej eb' israel t'a spatic Jehová. Ix sch'oxan Jehová chi' to Axonhej Ochi."
        },
        {
            "number": "14",
            "text": "Ayic ayek' winhaj Moisés t'a Cades, ix schecanb'at jayvanh eb' winh vinac winh t'a winh sreyal Edom yic b'at yalan eb' winh icha tik: Ha onh israel onh tik, ayto cuj co b'a ed'oc, scalb'at t'ayach: Ojtac jantac syail ix quil t'a Egipto."
        },
        {
            "number": "15",
            "text": "Anhejtona' ojtacpaxi tas aj sk'ochnaccan eb' co mam quicham ta' t'a peca'. Axo t'a slajvub'alxo tik, ix yak' val och yaelal eb' winh aj Egipto chi' t'a yib'anh eb' co mam quicham yet' t'a quib'anh."
        },
        {
            "number": "16",
            "text": "Yuj chi' ix co k'an scolval Jehová qued'oc. Ix yab' yel cav, yuj chi' ix yak'ancot yángel yic ix onh yik'anelta t'a Egipto chi'. Ha ticnaic ayonh ek' t'a chonhab' Cades b'aj ay smojonal a macb'en."
        },
        {
            "number": "17",
            "text": "Yuj chi' skal t'ayach, tope val tz'el t'a a k'ool tzonh a chaek' t'a yol a macb'en tik. Manh ol onh ek'laj t'a skal yavb'en eb' anima ay t'a yol a macb'en tik. Malaj ha ha' t'a eyuk'b'il ha' ol cuq'uej. Anhej t'a yol niwan b'e ol onh b'atoc. Malaj b'aj ol onh el b'esnaj t'a yol niwan b'e chi' masanto ol onh k'axpajek' t'a yol a nación tik, xchib'at winhaj Moisés chi'."
        },
        {
            "number": "18",
            "text": "Ix tak'vi winh sreyal Edom chi' icha tik: --Manh ex k'axpajek' t'a yol in nación tik. Tato ol ex ek' t'a yib'anh, ol ex k'axpajek'oc, ol in elb'at t'a e patic yet' eb' in soldado, xchi winh t'a eb'."
        },
        {
            "number": "19",
            "text": "Ix yalanpax eb' israel chi' icha tik: --Maay, a onh tik anhej t'a yol niwan b'e ol onh b'atoc. Tato ay b'aj ol cuq'uej ha ha' yet' nok' co molb'etzal nok' t'a eyuk'lab'a, ol co tup t'ayach. Anhej val to co gana tzonh k'axpajek' t'a a lugar tik t'a wach'il, xchib'at eb'."
        },
        {
            "number": "20",
            "text": "Ix tak'vixi winh sreyal Edom chi' icha tik: --Malaj permiso e k'axpajeq'ui, xchi winh. Ix b'at winh yet' masanil eb' soldado smac eb' israel chi'. Yed'nac syamk'ab' eb' soldado chi' yic oval, te tek'anpax eb'."
        },
        {
            "number": "21",
            "text": "Yuj chi' ix say junxo b'e eb' israel b'aj ix b'ati."
        },
        {
            "number": "22",
            "text": "Masanil eb' israel ix el eb' t'a Cades, ix cot eb' t'a stojolal lum vitzal Hor t'a sat smojonal Edom."
        },
        {
            "number": "23",
            "text": "Ata' ix yal Jehová t'a winhaj Moisés yuj winhaj Aarón icha tik:"
        },
        {
            "number": "24",
            "text": "Ha ticnaic, toxo ol cham winhaj Aarón, manh ol k'ochlaj winh t'a sat lum ix vala' to ol vak' t'ayex, yujto a ex tik e chavanhil ix e pitej e b'ha t'a in checnab'il ix vak' t'ayex t'a sti' ha' Meriba."
        },
        {
            "number": "25",
            "text": "Ha ticnaic, ik'b'at winhaj Aarón chi' yet' winh yuninal scuch Eleazar t'a jolom vitz Hor chi'."
        },
        {
            "number": "26",
            "text": "Ata' ol iq'uel spichul winhaj Aarón chi' sk'an t'a sacerdoteal, tzak'ancanoch t'a winhaj Eleazar chi', yujto a winhaj Aarón chi' ol cham winh ta', xchi t'a winh."
        },
        {
            "number": "27",
            "text": "Ix sk'anab'ajan winhaj Moisés tas ix yal Jehová chi', t'a val yichanh masanil anima ix ik'jib'at winhaj Aarón yet' winhaj Eleazar chi' yuj winh t'a jolom vitz Hor chi'."
        },
        {
            "number": "28",
            "text": "Ata' ix yiq'uel spichul winhaj Aarón chi' winh, ix yak'anoch winh t'a winhaj Eleazar t'a jolom vitz chi'. Ata' ix chamcan winhaj Aarón chi'. Ixlajwi chi', ix emixta winhaj Moisés yet' winhaj Eleazar chi'."
        },
        {
            "number": "29",
            "text": "Axo ix yab'an masanil eb' israel to toxo ix cham winhaj Aarón chi', jun ujal ix och eb' t'a cusk'olal yuj winh."
        }
    ]
}