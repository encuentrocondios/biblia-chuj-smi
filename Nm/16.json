{
    "chapter": "16",
    "verses": [
        {
            "number": "1",
            "text": "Ha vinhaj Coré yuninal vinhaj Izhar yinhtilalcan vinhaj Coat, t'a yinhtilal Leví yet' oxvanhxo eb' t'a yinhtilal Rubén, aton vinhaj Datán, vinhaj Abiram yuninal eb' vinhaj Eliab yet' pax vinhaj On yuninal vinhaj Pelet, ix meltzajoch eb' vinh ajk'olal t'a vinhaj Moisés. Ix stek'b'ej sb'a eb' vinh smolb'an 250-xo eb' yetisraelal. Ha eb' vinh ix yak'och sb'a chi', yajalil chonhab' yaj eb' vinh, ayoch eb' vinh sb'isuloc eb' vinh tz'ak'an slajtial junok lolonel t'a yol chonhab' chi'."
        },
        {
            "number": "2",
            "text": "Masanil eb' vinh chi' ix smolb'ej sb'a, ix b'at eb' vinh yil vinhaj Moisés yet' vinhaj Aarón, ix yalan eb' vinh t'a eb' vinh icha tik: --k'ocb'ilxo eyik'anchaanh e b'a, yujto co masanil onh a onh tik, yicxo Jehová caji, aypaxek' t'a co cal co masanil. ¿Tas yuj tzeyak'och e b'a yajalil t'a quib'anh a onh schonhab' onh Jehová tik? xchi eb' vinh."
        },
        {
            "number": "3",
            "text": "Ha ix yab'an juntzanh chi' vinhaj Moisés chi', ix em nhojan vinh t'a sat lu'um."
        },
        {
            "number": "4",
            "text": "Ix yalan vinh t'a vinhaj Coré yet' t'a masanil eb' vinh tzak'anoch yuj vinh chi' icha tik: --Ato k'ik'an sch'ox Jehová t'ayonh mach eb' yico'. Anhej eb' sik'b'ilel yuj ol yal yoch t'a stz'ey yak'an servil t'a altar."
        },
        {
            "number": "5",
            "text": "Ha t'a q'uinhib'alil k'ik'an, tzeyik'cot e chaynub' yic incienso, tzeyak'anem tzak'ak' t'a yool yet' incienso, tzeyak'anoch t'a yichanh Jehová. Ha mach sik'canel Jehová chi', aton jun chi' sik'b'iltaxonel yuj. k'ocb'ilxo eyik'anchaanh e b'a a ex ex vetlevitail tik, xchi vinh."
        },
        {
            "number": "6",
            "text": "Ix yalanxi vinh t'a vinhaj Coré chi' icha tik: --Ha ex ex vetlevitail tik, ab'ec tas ol vala':"
        },
        {
            "number": "7",
            "text": "¿Tom te jab'nhej yelk'och jun tik e naani, sik'b'il ex el yuj co Diosal t'a skal eb' quetchonhab', ix ex yak'anoch t'a slak'anil yic tze tanhvej scajnub' yet' eyak'an servil eb' eyetchonhab'?"
        },
        {
            "number": "8",
            "text": "Ix el t'a sk'ool Jehová to tzex och t'a slak'anil, haxo ticnaic e gana tzex ochxonhej sacerdoteal."
        },
        {
            "number": "9",
            "text": "Val yel a vinhaj Aarón malaj yelk'och vinh, ¿tas yuj tzeyal chucal lolonel t'a spatic vinh yet' masanil eb' ajun eyed' tik? Ha t'a Jehová chuc tzex loloni ayic tzeyalan chuc t'a spatic vinhaj Aarón chi', xchi vinh."
        },
        {
            "number": "10",
            "text": "D'a elanhchamel ix schec vinhaj Moisés chi' b'at ik'joccot vinhaj Datán yet' vinhaj Abiram yuninal vinhaj Eliab, palta ix yalancot eb' vinh chi' icha tik: --Max onh b'atlaj."
        },
        {
            "number": "11",
            "text": "¿Tom jab'nhej tas tzonh utej? Ix onh iq'uelta t'a Egipto b'aj te wach', manh jantacoc tas ay t'a sat lu'um, ix onh ik'ancoti yic tzonh cham t'a tik. Ha gana to tzak'och a b'a yajalil t'a tik."
        },
        {
            "number": "12",
            "text": "Ha ach tik manhoc t'a junok lum lum te ay tas t'a sat b'aj ix onh ik'coti, malaj jab'oc co lu'um tzak'a yic scavej jab'oc co uva. ¿Tom te quistal onh tzila'? Actejxo onh ak'an musansatil. Manh ol onh b'atlaj cab' tas tzal chi', xchi eb' vinh."
        },
        {
            "number": "13",
            "text": "Yuj chi', ix te cot yoval vinhaj Moisés chi', ix yalan vinh t'a Jehová icha tik: --Manh a cha yofrenda eb' vinh chi'. Ha in tik, te malaj tas svutej eb' vinh, malaj junok sb'uru eb' vinh sviq'ueq'ui, xchi vinh t'a Jehová."
        },
        {
            "number": "14",
            "text": "Ixlajwi chi' ix yalanxi vinh t'a vinhaj Coré chi' icha tik: --Ha ach tik a k'ik'an tzach och t'a yichanh Jehová yet' eb' vinh 250 ajun ed'oc. Anheja' pax vinhaj Aarón, sk'ochpax vinh ta'."
        },
        {
            "number": "15",
            "text": "Ha ach tik yet' vinhaj Aarón chi', tzeyik'b'at e chaynub' yic incienso, tzeyak'anem incienso t'a yool. Anheja' icha chi' syutejpax eb' vinh ajun eyed'oc tik, tzeyak'anoch t'a yichanh Jehová, xchi vinhaj Moisés chi'."
        },
        {
            "number": "16",
            "text": "Axo t'a junxo k'u chi', ix yik'ancot schaynub' eb' vinh chi', ix yak'anem tzak'ak' eb' vinh t'a yool yet' incienso. Ix smolb'anoch sb'a eb' vinh t'a stz'ey vinhaj Moisés yet' vinhaj Aarón t'a sti' cajnub' b'aj sch'ox sb'a Jehová."
        },
        {
            "number": "17",
            "text": "Ha vinhaj Coré chi' toxo ix smolb'ejoch eb' vinh ajun yet'oc chi' t'a sti' scajnub' Dios, aton eb' vinh ayxo och ajk'olal t'a vinhaj Moisés yet' t'a vinhaj Aarón chi'. D'a val jun rato chi' ix sch'oxan stziquiquial Jehová t'a yichanh eb' chonhab' chi' smasanil."
        },
        {
            "number": "18",
            "text": "Ix yalan Jehová t'a vinhaj Moisés yet' t'a vinhaj Aarón chi' icha tik:"
        },
        {
            "number": "19",
            "text": "--B'esequel e b'ha t'a skal juntzanh anima tik. D'a jun rato tik ol in satel eb', xchi."
        },
        {
            "number": "20",
            "text": "Yuj chi' ix em nhojjab' eb' vinh t'a sat lu'um, ix yalan eb' vinh icha tik: --Mamin, yajal aj t'a sq'uinal masanil anima, ¿tom tza satel masanil eb' anima tik yuj smul junok? xchi eb' vinh."
        },
        {
            "number": "21",
            "text": "Ix tak'vi Jehová t'a vinhaj Moisés chi':"
        },
        {
            "number": "22",
            "text": "--Ha ticnaic al t'a masanil eb' molanek' tik to sb'esel sb'a eb' smasanil t'a spatictac smantiado vinhaj Coré, vinhaj Datán yet' vinhaj Abiram, xchi t'a vinh."
        },
        {
            "number": "23",
            "text": "Ix q'ue vaan vinhaj Moisés chi', ix b'at vinh b'aj ayek' vinhaj Datán yet' vinhaj Abiram chi', ix b'at masanil eb' yichamtac vinaquil eb' israel yet' vinh."
        },
        {
            "number": "24",
            "text": "Ix yalan vinh t'a masanil eb' chonhab' chi' icha tik: --B'esequel e b'ha t'a smantiado jun makan eb' anima chuc spensar tik. Malaj junok tas ay t'a eb' tzeyama', tato maay, ol ex cham yuj syaelal smul eb', xchi vinh."
        },
        {
            "number": "25",
            "text": "Yuj chi' ix sb'esel sb'a eb' anima smasanil t'a spatictac smantiado vinhaj Coré, vinhaj Datán yet' vinhaj Abiram chi'. Ha vinhaj Datán yet' vinhaj Abiram chi', ix elta linhan eb' vinh t'a sti' smantiado yet' eb' ix yetb'eyum yet' eb' yuninal."
        },
        {
            "number": "26",
            "text": "Ix och ijan vinhaj Moisés yalan icha tik: --Icha tik ol aj eyojtaccaneli to a Jehová schecan in k'ulej masanil juntzanh tik, manh yoloc vic tzin k'ulej."
        },
        {
            "number": "27",
            "text": "Tato ilya tz'ik'an scham eb' tik, ichataxon tz'aj scham anima, syalelk'ochi to manhoc Jehová tzin ak'anoch t'a jun opisio tik."
        },
        {
            "number": "28",
            "text": "Palta tato ay junok tas to mantalaj b'aj tzuji ol sk'ulej Jehová, ol spoj sb'a lum lum tik, haxo eb' anima tik pitzanto eb' ol b'atcan eb' t'a yol lu'um yet' masanil tas ay t'ay. Tato icha chi' ol aj scham eb', ol eyojtaquejeli to ix spatiquejel Jehová eb', xchi vinh."
        },
        {
            "number": "29",
            "text": "Ayic ix lajvi yalan juntzanh chi' vinhaj Moisés chi', ix pax levnaj lum lum t'a yalanh eb' vinh chi'."
        },
        {
            "number": "30",
            "text": "Ix emcan eb' vinh t'a yol lu'um yet' yalyuninal smasanil. Icha val chi' ix aj satel masanil eb' junnhej ix aj spensar yet' vinhaj Coré chi' yet' masanil tastac ay t'a eb'."
        },
        {
            "number": "31",
            "text": "Pitzan eb' anima chi' smasanil ix b'atcan eb' t'a yol lu'um chi' yet' masanil tastac ay t'a eb'. Ixlajwi chi', ix snub'anxi sb'a lu'um. Icha chi' ix aj satcanel jun makan anima chi' t'a skal eb' yetisraelal."
        },
        {
            "number": "32",
            "text": "Ayic ix yab'an eb' anima oyanek' t'a spatictac chi', ix el yav eb', ix b'at eb' elelal, ix yalan eb': Mocab' b'atpax levnaj lum t'a calanh a onh tik, xchi eb'."
        },
        {
            "number": "33",
            "text": "Anheja' ix yak'paxcot k'ak' Jehová yic ix tz'apaxb'at eb' 250 ix nhusan incienso, aton eb' ix yak'och sb'a yet' vinhaj Coré, vinhaj Datán yet' vinhaj Abiram chi'."
        },
        {
            "number": "34",
            "text": "Ix yalanxi Jehová t'a vinhaj Moisés chi' icha tik:"
        },
        {
            "number": "35",
            "text": "Al t'a vinhaj Eleazar yuninal vinhaj Aarón to syiq'uelta juntzanh schaynub' yic incienso eb' vinh ix tz'ab'at chi' vinh, aton juntzanh nab'a bronce. Slajvi chi' najat sb'at vinh stob'canel tzak'ak' ayem t'a yool."
        },
        {
            "number": "36",
            "text": "Ha schaynub' yic incienso juntzanh anima ix cham yuj smul tik, vicxo ix ajcani, yujto ix k'anchaji a ix yak'an incienso eb' t'ayin. Yuj chi', a juntzanh yamk'ab' chi' tze b'ooch t'a laminail yic tz'och smusiloc altar, yic wach' ayic syilanoch eb' israel, snaancot eb' tas ix aj scham eb' yuj schucal, xchi Jehová."
        },
        {
            "number": "37",
            "text": "Ix smolb'ancot masanil chaynub' yic incienso nab'a bronce vinhaj sacerdote Eleazar chi', aton juntzanh ix sk'an eb' ix tz'ab'at yuj k'ak' chi', ix yalan vinh to tz'ak'ji ulaxoc, sb'oji t'a laminail yic tz'och smusiloc altar."
        },
        {
            "number": "38",
            "text": "Ha jun tik ix cani yic snaancot eb' israel yet' yojtacanel eb' to anhej eb' yinhtilalcan vinhaj Aarón syal yoch t'a yichanh altar yic snhusan incienso eb' t'a yichanh Jehová. Tato ay junocxo comonnhej sk'ulej icha chi', scham icha ix aj scham vinhaj Coré yet' eb' ajun yet'oc. Icha val ix yutej Jehová yalan t'a vinhaj Moisés, icha chi' ix sk'ulej vinhaj Eleazar chi'."
        },
        {
            "number": "39",
            "text": "Axo t'a junxo k'u, masanil eb' israel ix och ijan yavaj chaanh t'a vinhaj Moisés yet' t'a vinhaj Aarón, ix yalan eb' icha tik: --Ha ex tik, ix e milcham eb' schonhab' Jehová, xchi eb'."
        },
        {
            "number": "40",
            "text": "Ayic van smolb'an sb'a eb' chonhab' smasanil t'a spatic vinhaj Moisés yet' vinhaj Aarón chi', ix b'at q'uelan eb' t'a scajnub' Dios. D'a val jun rato chi' ix och moynaj asun t'a scajnub' chi', ix sch'oxan stziquiquial Jehová."
        },
        {
            "number": "41",
            "text": "Yuj chi', ix snitzanb'at sb'a vinhaj Moisés yet' vinhaj Aarón t'a yichanh cajnub' chi'."
        },
        {
            "number": "42",
            "text": "Ix yalan Jehová t'a vinhaj Moisés chi':"
        },
        {
            "number": "43",
            "text": "--Elanhec t'a stz'ey juntzanh anima tik, yujto ha t'a jun rato tik ol in satel eb' t'a junelnhej, xchi. Ixnhej val yab' eb' vinh icha chi', ix em nhojjab' eb' vinh t'a sat lu'um."
        },
        {
            "number": "44",
            "text": "Ix yalan vinhaj Moisés t'a vinhaj Aarón chi' icha tik: --Ik'cot a chaynub' yic incienso, tzak'an b'ud'joc yet' tzak'ak' ayek' t'a yib'anh altar. Tzak'anpaxem incienso t'a yool, tzach b'at t'a skal eb' anima t'a elanhchamel. Tza k'anan nivank'olal yuj smul eb', yujto toxo ix cot yoval Jehová. Toxo ix ja ilya yic scham anima smasanil, xchi vinh."
        },
        {
            "number": "45",
            "text": "Ix sk'anab'ajan vinhaj Aarón chi', elanhchamel ix b'at lemnaj vinh t'a skal eb' anima b'aj ayek' molan chi'. Ha yuj jun ilya ix yak'cot Jehová chi' toxo ix yamchajoch scham anima. D'a val jun rato chi', ix yak'anem incienso vinh yic tz'ak'ji nivank'olal eb' anima chi' yuj Jehová."
        },
        {
            "number": "46",
            "text": "Ix och vinh t'a skal eb' anima toxo ix chami yet' eb' pitzanto. Ichato chi' ix och vaan jun ilya chi'."
        },
        {
            "number": "47",
            "text": "Ha t'a jun rato chi', 14 mil 700 eb' anima ix chami. Ch'oc pax yaj juntzanh eb' toxo ix cham yet' vinhaj Coré yuj schucal."
        },
        {
            "number": "48",
            "text": "Ato yic ix och vaan scham anima chi', ix meltzaj vinhaj Aarón b'aj ayek' vinhaj Moisés chi'."
        }
    ]
}