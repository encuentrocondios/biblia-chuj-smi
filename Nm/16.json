{
    "chapter": "16",
    "verses": [
        {
            "number": "1",
            "text": "Ha winhaj Coré yuninal winhaj Izhar yinhtilalcan winhaj Coat, t'a yinhtilal Leví yet' oxwanhxo heb' t'a yinhtilal Rubén, aton winhaj Datán, winhaj Abiram yuninal heb' winhaj Eliab yet' pax winhaj On yuninal winhaj Pelet, ix meltzajoch heb' winh ajk'olal t'a winhaj Moisés. Ix stek'b'ej sb'a heb' winh smolb'an 250-xo heb' yetisraelal. Ha heb' winh ix yak'och sb'a chi', yajalil chonhab' yaj heb' winh, ayoch heb' winh sb'isuloc heb' winh tz'ak'an slajtial junok lolonel t'a yol chonhab' chi'."
        },
        {
            "number": "2",
            "text": "Masanil heb' winh chi' ix smolb'ej sb'a, ix b'at heb' winh yil winhaj Moisés yet' winhaj Aarón, ix yalan heb' winh t'a heb' winh icha tik: --k'ocb'ilxo eyik'anchaanh he b'a, yujto ko masanil onh a onh tik, yicxo Jehová caji, aypaxek' t'a ko kal ko masanil. ¿Tas yuj tzeyak'och he b'a yajalil t'a quib'anh a onh schonhab' onh Jehová tik? xchi heb' winh."
        },
        {
            "number": "3",
            "text": "Ha ix yab'an juntzanh chi' winhaj Moisés chi', ix em nhojan winh t'a sat lu'um."
        },
        {
            "number": "4",
            "text": "Ix yalan winh t'a winhaj Coré yet' t'a masanil heb' winh tzak'anoch yuj winh chi' icha tik: --Ato k'ik'an sch'ox Jehová t'ayonh mach heb' yico'. Anhej heb' sik'b'ilel yuj ol yal yoch t'a stz'ey yak'an serwil t'a altar."
        },
        {
            "number": "5",
            "text": "Ha t'a q'uinhib'alil k'ik'an, tzeyik'cot he chaynub' yic incienso, tzeyak'anem tzak'ak' t'a yool yet' incienso, tzeyak'anoch t'a yichanh Jehová. Ha mach sik'canel Jehová chi', aton jun chi' sik'b'iltaxonel yuj. k'ocb'ilxo eyik'anchaanh he b'a a ex ex wetlewitail tik, xchi winh."
        },
        {
            "number": "6",
            "text": "Ix yalanxi winh t'a winhaj Coré chi' icha tik: --Ha ex ex wetlewitail tik, ab'ec tas ol wala':"
        },
        {
            "number": "7",
            "text": "¿Tom te jab'nhej yelk'och jun tik he naani, sik'b'il ex el yuj ko Diosal t'a skal heb' quetchonhab', ix ex yak'anoch t'a slak'anil yic tze tanhwej scajnub' yet' eyak'an serwil heb' eyetchonhab'?"
        },
        {
            "number": "8",
            "text": "Ix el t'a sk'ool Jehová to tzex och t'a slak'anil, haxo tiknaik he gana tzex ochxonhej sacerdoteal."
        },
        {
            "number": "9",
            "text": "Val yel a winhaj Aarón malaj yelk'och winh, ¿tas yuj tzeyal chukal lolonel t'a spatic winh yet' masanil heb' ajun eyed' tik? Ha t'a Jehová chuk tzex loloni ayic tzeyalan chuk t'a spatic winhaj Aarón chi', xchi winh."
        },
        {
            "number": "10",
            "text": "D'a elanhchamel ix schec winhaj Moisés chi' b'at ik'joccot winhaj Datán yet' winhaj Abiram yuninal winhaj Eliab, palta ix yalancot heb' winh chi' icha tik: --Max onh b'atlaj."
        },
        {
            "number": "11",
            "text": "¿Tom jab'nhej tas tzonh utej? Ix onh ik'elta t'a Egipto b'aj te wach', manh jantacoc tas ay t'a sat lu'um, ix onh ik'ancoti yic tzonh cham t'a tik. Ha gana to tzak'och a b'a yajalil t'a tik."
        },
        {
            "number": "12",
            "text": "Ha ach tik manhoc t'a junok lum lum te ay tas t'a sat b'aj ix onh ik'koti, malaj jab'oc ko lu'um tzak'a yic scawej jab'oc ko uwa. ¿Tom te quistal onh tzila'? Actejxo onh ak'an musansatil. Manh ol onh b'atlaj cab' tas tzal chi', xchi heb' winh."
        },
        {
            "number": "13",
            "text": "Yuj chi', ix te cot yowal winhaj Moisés chi', ix yalan winh t'a Jehová icha tik: --Manh a cha yofrenda heb' winh chi'. Ha in tik, te malaj tas swutej heb' winh, malaj junok sb'uru heb' winh swik'eq'ui, xchi winh t'a Jehová."
        },
        {
            "number": "14",
            "text": "Ixlajwi chi' ix yalanxi winh t'a winhaj Coré chi' icha tik: --Ha ach tik a k'ik'an tzach och t'a yichanh Jehová yet' heb' winh 250 ajun ed'oc. Anheja' pax winhaj Aarón, sk'ochpax winh ta'."
        },
        {
            "number": "15",
            "text": "Ha ach tik yet' winhaj Aarón chi', tzeyik'b'at he chaynub' yic incienso, tzeyak'anem incienso t'a yool. Anheja' icha chi' syutejpax heb' winh ajun eyed'oc tik, tzeyak'anoch t'a yichanh Jehová, xchi winhaj Moisés chi'."
        },
        {
            "number": "16",
            "text": "Axo t'a junxo k'u chi', ix yik'ancot schaynub' heb' winh chi', ix yak'anem tzak'ak' heb' winh t'a yool yet' incienso. Ix smolb'anoch sb'a heb' winh t'a stz'ey winhaj Moisés yet' winhaj Aarón t'a sti' cajnub' b'aj sch'ox sb'a Jehová."
        },
        {
            "number": "17",
            "text": "Ha winhaj Coré chi' toxo ix smolb'ejoch heb' winh ajun yet'oc chi' t'a sti' scajnub' Dios, aton heb' winh ayxo och ajk'olal t'a winhaj Moisés yet' t'a winhaj Aarón chi'. D'a wal jun rato chi' ix sch'oxan stziquiquial Jehová t'a yichanh heb' chonhab' chi' smasanil."
        },
        {
            "number": "18",
            "text": "Ix yalan Jehová t'a winhaj Moisés yet' t'a winhaj Aarón chi' icha tik:"
        },
        {
            "number": "19",
            "text": "--B'esequel he b'ha t'a skal juntzanh anima tik. D'a jun rato tik ol in satel heb', xchi."
        },
        {
            "number": "20",
            "text": "Yuj chi' ix em nhojjab' heb' winh t'a sat lu'um, ix yalan heb' winh icha tik: --Mamin, yajal aj t'a sk'inal masanil anima, ¿tom tza satel masanil heb' anima tik yuj smul junok? xchi heb' winh."
        },
        {
            "number": "21",
            "text": "Ix tak'wi Jehová t'a winhaj Moisés chi':"
        },
        {
            "number": "22",
            "text": "--Ha tiknaik al t'a masanil heb' molanek' tik to sb'esel sb'a heb' smasanil t'a spatictac smantiado winhaj Coré, winhaj Datán yet' winhaj Abiram, xchi t'a winh."
        },
        {
            "number": "23",
            "text": "Ix k'e waan winhaj Moisés chi', ix b'at winh b'aj ayek' winhaj Datán yet' winhaj Abiram chi', ix b'at masanil heb' yichamtac winaquil heb' israel yet' winh."
        },
        {
            "number": "24",
            "text": "Ix yalan winh t'a masanil heb' chonhab' chi' icha tik: --B'esequel he b'ha t'a smantiado jun makan heb' anima chuk spensar tik. Malaj junok tas ay t'a heb' tzeyama', tato maay, ol ex cham yuj syaelal smul heb', xchi winh."
        },
        {
            "number": "25",
            "text": "Yuj chi' ix sb'esel sb'a heb' anima smasanil t'a spatictac smantiado winhaj Coré, winhaj Datán yet' winhaj Abiram chi'. Ha winhaj Datán yet' winhaj Abiram chi', ix elta linhan heb' winh t'a sti' smantiado yet' heb' ix yetb'eyum yet' heb' yuninal."
        },
        {
            "number": "26",
            "text": "Ix och ijan winhaj Moisés yalan icha tik: --Icha tik ol aj eyojtaccaneli to a Jehová schecan in k'ulej masanil juntzanh tik, manh yoloc wik tzin k'ulej."
        },
        {
            "number": "27",
            "text": "Tato ilya tz'ik'an scham heb' tik, ichataxon tz'aj scham anima, syalelk'ochi to manhoc Jehová tzin ak'anoch t'a jun opisio tik."
        },
        {
            "number": "28",
            "text": "Palta tato ay junok tas to mantalaj b'aj tzuji ol sk'ulej Jehová, ol spoj sb'a lum lum tik, haxo heb' anima tik pitzanto heb' ol b'atcan heb' t'a yol lu'um yet' masanil tas ay t'ay. Tato icha chi' ol aj scham heb', ol eyojtaquejeli to ix spatiquejel Jehová heb', xchi winh."
        },
        {
            "number": "29",
            "text": "Ayic ix lajwi yalan juntzanh chi' winhaj Moisés chi', ix pax levnaj lum lum t'a yalanh heb' winh chi'."
        },
        {
            "number": "30",
            "text": "Ix emcan heb' winh t'a yol lu'um yet' yalyuninal smasanil. Icha wal chi' ix aj satel masanil heb' junnhej ix aj spensar yet' winhaj Coré chi' yet' masanil tastac ay t'a heb'."
        },
        {
            "number": "31",
            "text": "Pitzan heb' anima chi' smasanil ix b'atcan heb' t'a yol lu'um chi' yet' masanil tastac ay t'a heb'. Ixlajwi chi', ix snub'anxi sb'a lu'um. Icha chi' ix aj satcanel jun makan anima chi' t'a skal heb' yetisraelal."
        },
        {
            "number": "32",
            "text": "Ayic ix yab'an heb' anima oyanek' t'a spatictac chi', ix el yav heb', ix b'at heb' elelal, ix yalan heb': Mocab' b'atpax levnaj lum t'a calanh a onh tik, xchi heb'."
        },
        {
            "number": "33",
            "text": "Anheja' ix yak'paxcot k'ak' Jehová yic ix tz'apaxb'at heb' 250 ix nhusan incienso, aton heb' ix yak'och sb'a yet' winhaj Coré, winhaj Datán yet' winhaj Abiram chi'."
        },
        {
            "number": "34",
            "text": "Ix yalanxi Jehová t'a winhaj Moisés chi' icha tik:"
        },
        {
            "number": "35",
            "text": "Al t'a winhaj Eleazar yuninal winhaj Aarón to syik'elta juntzanh schaynub' yic incienso heb' winh ix tz'ab'at chi' winh, aton juntzanh nab'a bronce. Slajwi chi' najat sb'at winh stob'canel tzak'ak' ayem t'a yool."
        },
        {
            "number": "36",
            "text": "Ha schaynub' yic incienso juntzanh anima ix cham yuj smul tik, wicxo ix ajcani, yujto ix k'anchaji a ix yak'an incienso heb' t'ayin. Yuj chi', a juntzanh yamk'ab' chi' tze b'ooch t'a laminail yic tz'och smusiloc altar, yic wach' ayic syilanoch heb' israel, snaancot heb' tas ix aj scham heb' yuj schucal, xchi Jehová."
        },
        {
            "number": "37",
            "text": "Ix smolb'ancot masanil chaynub' yic incienso nab'a bronce winhaj sacerdote Eleazar chi', aton juntzanh ix sk'an heb' ix tz'ab'at yuj k'ak' chi', ix yalan winh to tz'ak'ji ulaxoc, sb'oji t'a laminail yic tz'och smusiloc altar."
        },
        {
            "number": "38",
            "text": "Ha jun tik ix cani yic snaancot heb' israel yet' yojtacanel heb' to anhej heb' yinhtilalcan winhaj Aarón syal yoch t'a yichanh altar yic snhusan incienso heb' t'a yichanh Jehová. Tato ay junokxo comonnhej sk'ulej icha chi', scham icha ix aj scham winhaj Coré yet' heb' ajun yet'oc. Icha wal ix yutej Jehová yalan t'a winhaj Moisés, icha chi' ix sk'ulej winhaj Eleazar chi'."
        },
        {
            "number": "39",
            "text": "Axo t'a junxo k'u, masanil heb' israel ix och ijan yawaj chaanh t'a winhaj Moisés yet' t'a winhaj Aarón, ix yalan heb' icha tik: --Ha ex tik, ix he milcham heb' schonhab' Jehová, xchi heb'."
        },
        {
            "number": "40",
            "text": "Ayic wan smolb'an sb'a heb' chonhab' smasanil t'a spatic winhaj Moisés yet' winhaj Aarón chi', ix b'at k'elan heb' t'a scajnub' Dios. D'a wal jun rato chi' ix och moynaj asun t'a scajnub' chi', ix sch'oxan stziquiquial Jehová."
        },
        {
            "number": "41",
            "text": "Yuj chi', ix snitzanb'at sb'a winhaj Moisés yet' winhaj Aarón t'a yichanh cajnub' chi'."
        },
        {
            "number": "42",
            "text": "Ix yalan Jehová t'a winhaj Moisés chi':"
        },
        {
            "number": "43",
            "text": "--Elanhec t'a stz'ey juntzanh anima tik, yujto ha t'a jun rato tik ol in satel heb' t'a junelnhej, xchi. Ixnhej wal yab' heb' winh icha chi', ix em nhojjab' heb' winh t'a sat lu'um."
        },
        {
            "number": "44",
            "text": "Ix yalan winhaj Moisés t'a winhaj Aarón chi' icha tik: --Ik'cot a chaynub' yic incienso, tzak'an b'ud'joc yet' tzak'ak' ayek' t'a yib'anh altar. Tzak'anpaxem incienso t'a yool, tzach b'at t'a skal heb' anima t'a elanhchamel. Tza k'anan niwank'olal yuj smul heb', yujto toxo ix cot yowal Jehová. Toxo ix ja ilya yic scham anima smasanil, xchi winh."
        },
        {
            "number": "45",
            "text": "Ix sk'anab'ajan winhaj Aarón chi', elanhchamel ix b'at lemnaj winh t'a skal heb' anima b'aj ayek' molan chi'. Ha yuj jun ilya ix yak'cot Jehová chi' toxo ix yamchajoch scham anima. D'a wal jun rato chi', ix yak'anem incienso winh yic tz'ak'ji niwank'olal heb' anima chi' yuj Jehová."
        },
        {
            "number": "46",
            "text": "Ix och winh t'a skal heb' anima toxo ix chami yet' heb' pitzanto. Ichato chi' ix och waan jun ilya chi'."
        },
        {
            "number": "47",
            "text": "Ha t'a jun rato chi', 14 mil 700 heb' anima ix chami. Ch'oc pax yaj juntzanh heb' toxo ix cham yet' winhaj Coré yuj schucal."
        },
        {
            "number": "48",
            "text": "Ato yic ix och waan scham anima chi', ix meltzaj winhaj Aarón b'aj ayek' winhaj Moisés chi'."
        }
    ]
}