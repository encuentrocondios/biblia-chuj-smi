{
    "chapter": "1",
    "verses": [
        {
            "number": "1",
            "text": "Ha t'a b'ab'el k'ual, t'a schab'il uj yic schab'il ab'il yelta eb' israel t'a Egipto, ix lolon Jehová t'a winhaj Moisés t'a tzinan lum Sinaí, aton b'aj ay scajnub' Jehová Dios b'aj sch'ox sb'a. Ix yalan icha tik:"
        },
        {
            "number": "2",
            "text": "Ik'chaanh sb'isul eb' vinac t'a skal eb' etchonhab' israel, ato syal junjun makan yaj eb' aton eb' ayto yuj sb'a, yic wach' tz'ilji jantac eb' yet' tastac sb'i eb'."
        },
        {
            "number": "3",
            "text": "Sb'ischaj eb' 20 ab'il sk'inal, sb'eynhejb'ati, aton eb' smoj wal sb'at t'a oval, tz'ak'chajoch eb' t'a macquiltaquil. Colvajocab' winhaj Aarón ed'oc,"
        },
        {
            "number": "4",
            "text": "yet' pax junjun yajalil junjun inhtilal."
        },
        {
            "number": "5",
            "text": "Aton sb'i juntzanh eb' yajal yowalil skolwaj ed'oc tik: Ha t'a yinhtilalcan winhaj Rubén, aton winhaj Elisur yuninal winhaj Sedeur. Ha t'a yinhtilalcan winhaj Simeón, aton winhaj Selumiel yuninal winhaj Zurisadai. Ha t'a yinhtilalcan winhaj Judá, aton winhaj Naasón yuninal winhaj Aminadab. Ha t'a yinhtilalcan winhaj Isacar, aton winhaj Natanael yuninal winhaj Zuar. Ha t'a yinhtilalcan winhaj Zabulón, aton winhaj Eliab yuninal winhaj Helón. Ha t'a eb' yinhtilalcan winhaj José, ha t'a eb' yic winhaj Efraín, aton winhaj Elisama yuninal winhaj Amiud, ha t'a eb' yic winhaj Manasés, aton winhaj Gamaliel yuninal winhaj Pedasur. Ha t'a yinhtilalcan winhaj Benjamín, aton winhaj Abidán yuninal winhaj Gedeoni. Ha t'a yinhtilalcan winhaj Dan, aton winhaj Ahiezer yuninal winhaj Amisadai. Ha t'a yinhtilalcan winhaj Aser, aton winhaj Pagiel yuninal winhaj Ocrán. Ha t'a yinhtilalcan winhaj Gad, aton winhaj Eliasaf yuninal winhaj Deuel. Ha t'a yinhtilalcan winhaj Neftalí, aton winhaj Ahira yuninal winhaj Enán, xchi Dios."
        },
        {
            "number": "6",
            "text": "Aton juntzanh eb' yajal tik ix sik'chajel t'a skal masanil yinhtilal Israel."
        },
        {
            "number": "7",
            "text": "Ha t'a b'ab'el k'ual t'a schab'il ujal yic jun ab'il chi', ix smolb'ej juntzanh eb' winh tik winhaj Moisés yet' winhaj Aarón, to satil tz'ajkan eb' winh yuj Dios. Anheja' ix molb'ajpax masanil eb' chonhab'. Icha chi' ix aj yik'jichaanh sb'isul eb' israel. D'a stzolal ix aj stz'ib'chaj sb'i eb', aton eb' 20 ab'il sk'inal, sb'eynhejb'ati, ato ha' smacanhil t'a junjun inhtilal,"
        },
        {
            "number": "8",
            "text": "icha ix aj yalan Jehová t'a winhaj Moisés. Ha t'a tzinan lu'um t'a Sinaí ix ik'jichaanh sb'isul eb' chi'."
        },
        {
            "number": "9",
            "text": "Ha t'a junjun inhtilal, t'a junjun macquiltaquil, ix ik'jichaanh sb'isul eb' chi'. Ix tz'ib'chaj sb'i eb' yet' sb'isul eb' vinac tz'acanxo yab'ilal t'a 20 ab'il, yuj chi' aton wal ix aj yelk'och tik: Ha t'a yinhtilal winhaj Rubén, aton sb'ab'el yuninal winhaj Israel, 46 mil 500 eb' vinac smoj sb'at t'a oval."
        },
        {
            "number": "10",
            "text": "Ha t'a yinhtilal winhaj Simeón, ay 59 mil 300."
        },
        {
            "number": "11",
            "text": "Ha t'a yinhtilal winhaj Gad, ay 45 mil 650."
        },
        {
            "number": "12",
            "text": "Ha t'a yinhtilal winhaj Judá, ay 74 mil 600."
        },
        {
            "number": "13",
            "text": "Ha t'a yinhtilal winhaj Isacar, ay 54 mil 400."
        },
        {
            "number": "14",
            "text": "Ha t'a yinhtilal winhaj Zabulón, ay 57 mil 400."
        },
        {
            "number": "15",
            "text": "Axo t'a yinhtilalcan winhaj José: Ay 40 mil 500 t'a yinhtilal winhaj Efraín, ay pax 32 mil 200 t'a yinhtilal winhaj Manasés."
        },
        {
            "number": "16",
            "text": "Ha t'a yinhtilal winhaj Benjamín, ay 35 mil 400."
        },
        {
            "number": "17",
            "text": "Ha t'a yinhtilal winhaj Dan, ay 62 mil 700."
        },
        {
            "number": "18",
            "text": "Ha t'a yinhtilal winhaj Aser, ay 41 mil 500."
        },
        {
            "number": "19",
            "text": "Ha t'a yinhtilal winhaj Neftalí, ay 53 mil 400."
        },
        {
            "number": "20",
            "text": "Aton ix aj yelk'och juntzanh sb'isul ix yik'chaanh winhaj Moisés tik, winhaj Aarón yet' lajchavanhxo eb' yajal yaj t'a skal eb' israel t'a junjun inhtilal."
        },
        {
            "number": "21",
            "text": "Ix q'ue vaan juntzanh sb'isul chi' t'a junjun inhtilal, t'a junjun macquiltaquil. Ha eb' israel, 20 ab'il sk'inal sb'eynhejb'ati, aton eb' chi' smoj sb'at t'a oval."
        },
        {
            "number": "22",
            "text": "Ha t'a smasanil ay 603 mil 550 eb'."
        },
        {
            "number": "23",
            "text": "Ha yinhtilal winhaj Leví, maj ak'jiochlaj eb' sb'isuloc,"
        },
        {
            "number": "24",
            "text": "yujto a Jehová ix alan t'a winhaj Moisés:"
        },
        {
            "number": "25",
            "text": "Ayic ol ik'anq'ue vaan sb'isul chonhab' Israel tik, manh ol ak'ochlaj yinhtilal winhaj Leví sb'isuloc."
        },
        {
            "number": "26",
            "text": "Yujto a ex yinhtilalexcan winhaj Leví chi', ol ex och yak'umaloc servil in cajnub' b'aj ayek' scaxail in trato yet' masanil syamk'ab'il. Anheja' ex ol eyik'nhej b'ey in cajnub' chi' yet' masanil syamk'ab'il. Yovalil ol ex ajnhej cajan t'a spatic yichanh in cajnub' chi'."
        },
        {
            "number": "27",
            "text": "Ayic tz'ik'jib'at t'a juntac el, a ex tze xuyemi, tze b'oanpaxq'ue b'aj sk'och chi'. Yalnhej mach junok anima manh levitaoc sjavi t'a slak'anil jun in cajnub' chi', tojolnhej schami."
        },
        {
            "number": "28",
            "text": "Axo masanil juntzanhxo yinhtilal Israel ol cajnaj icha t'a stzolal, junjun eb' ol aj t'a scampamento, t'a yalanh sbandera."
        },
        {
            "number": "29",
            "text": "Ha exxo pax yinhtilal ex kan winhaj Leví chi' jun, ha t'a spatic yichanh in cajnub' ol ex ajoc. Ha ex ol e tanhvej, yic wach' max cot voval t'a in chonhab' Israel, xchi Jehová."
        },
        {
            "number": "30",
            "text": "Ix sk'anab'ajej eb' israel sk'ulan icha wal ix aj yalan Jehová t'a winhaj Moisés chi'."
        }
    ]
}