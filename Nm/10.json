{
    "chapter": "10",
    "verses": [
        {
            "number": "1",
            "text": "Ix lolonxi Jehová t'a winhaj Moisés chi', ix yalan icha tik:"
        },
        {
            "number": "2",
            "text": "B'ochajocab' chab'oc k'een trompeta nab'a plata, stenchaj t'a k'een martillo. Ha juntzanh k'een trompeta chi' spuchaji a tze molb'an heb' anima, ayic tzex b'eypaxb'ati."
        },
        {
            "number": "3",
            "text": "Ha spuji chab' k'een trompeta chi', masanil chonhab' sja molan t'a ichanh b'aj ay in cajnub' b'aj tzin ch'ox in b'a."
        },
        {
            "number": "4",
            "text": "Palta tato junnhej k'een spuji, anhej heb' yajal yaj t'a junjun macanhil inhtilal smolb'ej sb'a."
        },
        {
            "number": "5",
            "text": "Tato junip syak' spuji k'een trompeta chi', sk'e waan campamento ay t'a stojolal b'aj sjawi k'u b'aj ay in cajnub' syal chi'."
        },
        {
            "number": "6",
            "text": "Axo yic spuchaj k'een t'a schaelal sb'at heb' ayek' t'a stojolal sur. Yuj chi' a spuchaj k'een trompeta t'a icha chi', ch'oxnab'il yaji ayic sb'eyb'at heb' chonhab'."
        },
        {
            "number": "7",
            "text": "Tato manh junipoc syak' spuchaj k'een, syalelk'ochi to tonhej smolb'aj anima."
        },
        {
            "number": "8",
            "text": "Ha mach spu'an k'een trompeta chi', aton heb' sacerdote yinhtil winhaj Aarón. Ha jun tik ley tz'ajkan t'ayex t'a masanil tiempo."
        },
        {
            "number": "9",
            "text": "Tato ay heb' ajk'ol sjawi yak' owal t'ayex t'a yol he macb'en, tzex el eyak' owal chi' yet' heb', elanhchamel spuchaj k'een trompeta, yic tzex in nacot a in Jehová he Diosal in tik, tzex in colanel t'a heb' ajk'ol chi'."
        },
        {
            "number": "10",
            "text": "Axo t'a sk'ual ay he tzalajk'olal, icha t'a sk'ual q'uinh, ma t'a yic tz'alji k'een uj, tze pu'an k'een trompeta chi' yic tzeyak'an silab' stz'ai, ma silab' yic junk'olal. Icha chi' tzex in nacoti. Ha in ton Jehová he Diosal in tik swala', xchi t'a winh."
        },
        {
            "number": "11",
            "text": "Ayic 20 yoch schab'il uj yic schab'il ab'il yelta chonhab' Israel t'a Egipto, ix k'e waan jun asun t'a yib'anh cajnub' yic trato."
        },
        {
            "number": "12",
            "text": "Ichato chi' ix el heb' israel t'a tzinan lum yic Sinaí, k'ojank'olal ix b'eycot heb' masanto ix jawi heb' t'a tzinan lum yic Parán, yujto ata' ix och waan jun asun chi'."
        },
        {
            "number": "13",
            "text": "Sb'ab'elalto sb'ey heb' tik t'a stzolal icha wal ix aj yalan Jehová t'a winhaj Moisés."
        },
        {
            "number": "14",
            "text": "B'ab'el heb' soldado ed'jinac sbandera yinhtilal Judá. Ha winhaj Naasón yuninal winhaj Aminadab ayoch yajaliloc heb'."
        },
        {
            "number": "15",
            "text": "Axo t'a yichanh heb' soldado yic yinhtilal Isacar, ata' ayoch winhaj Natanael yuninal winhaj Zuar."
        },
        {
            "number": "16",
            "text": "Ha winhaj Eliab yuninal winhaj Helón ayoch t'a yichanh heb' soldado yic yinhtilal Zabulón."
        },
        {
            "number": "17",
            "text": "Ixlajwi chi', ix xuyank'e waan scajnub' Jehová heb', haxo heb' yinhtilalcan winhaj Gersón yet' heb' yinhtilalcan winhaj Merari ix ik'anb'ati, yujto a heb' ayoch t'a yib'anh yik'anb'eyoc."
        },
        {
            "number": "18",
            "text": "Ichato chi' ix cot heb' soldado ed'jinac sbandera yinhtilal Rubén. Ha winhaj Elisur yuninal winhaj Sedeur ayoch yajaliloc heb'."
        },
        {
            "number": "19",
            "text": "Ha winhaj Selumiel yuninal winhaj Zurisadai ayoch t'a yichanh heb' soldado t'a yinhtilal Simeón."
        },
        {
            "number": "20",
            "text": "Ha winhaj Eliasaf yuninal winhaj Deuel ayoch t'a yichanh heb' soldado t'a yinhtilal Gad."
        },
        {
            "number": "21",
            "text": "Tzak'anto scotpax heb' yinhtilalcan winhaj Coat. Ha heb' ed'jinac masanil syamk'ab'il scajnub' Jehová. Axo ix k'och heb', toxo ix b'ojik'e scajnub' Jehová chi'."
        },
        {
            "number": "22",
            "text": "Ichato chi' ix cot heb' soldado ed'jinac sbandera yinhtilal Efraín. Ha winhaj Elisama yuninal winhaj Amiud ayoch yajaliloc heb'."
        },
        {
            "number": "23",
            "text": "Ha winhaj Gamaliel yuninal winhaj Pedasur ayoch t'a yichanh heb' soldado t'a yinhtilal Manasés."
        },
        {
            "number": "24",
            "text": "Ha winhaj Abidán yuninal winhaj Gedeoni ayoch t'a yichanh heb' soldado t'a yinhtilal Benjamín."
        },
        {
            "number": "25",
            "text": "Slajwub'alxo masanil juntzanh soldado chi', ix cot heb' ed'jinac sbandera yinhtilal Dan. Aton heb' stanhwan heb' chonhab' t'a spatic chi'. Ha winhaj Ahiezer yuninal winhaj Amisadai ayoch yajaliloc heb'."
        },
        {
            "number": "26",
            "text": "Ha winhaj Pagiel yuninal winhaj Ocrán ayoch t'a yichanh heb' soldado t'a yinhtilal Aser."
        },
        {
            "number": "27",
            "text": "Axo winhaj Ahira yuninal winhaj Enán ayoch t'a yichanh heb' soldado t'a yinhtilal Neftalí."
        },
        {
            "number": "28",
            "text": "Icha chi' tz'aj stzolan sb'a heb' israel ayic sb'eyb'at heb'."
        },
        {
            "number": "29",
            "text": "Ay jun k'ual, ix yal winhaj Moisés t'a winh sb'aluch, aton winhaj Hobab yuninal winhaj Ragüel aj Madián, winh snhi' winhaj Moisés chi' icha tik: --Ha onh tik wan ko b'at t'a jun lu'um ix yak' sti' Jehová yak'an t'ayonh. Conh qued'oc, wach' ol ach quila', yujto ix yak' sti' Jehová onh syailani, xchi winhaj Moisés chi'."
        },
        {
            "number": "30",
            "text": "Palta ix yalan winhaj Hobab chi' icha tik: --Maay, a in tik ol in paxcan t'a in chonhab', b'aj ay masanil heb' in k'ab' woc, xchi winh."
        },
        {
            "number": "31",
            "text": "Ix yalanxi winhaj Moisés chi' t'a winh: --Manh onh actejcani, yujto a ach tik ojtac yek' masanil juntzanh lugar b'aj wach' coch waan t'a tzinan lu'um tik, a ach ol onh a cuchb'ej."
        },
        {
            "number": "32",
            "text": "Tato tzach b'at qued'oc, a tastac wach' ol yak' Jehová t'ayonh, ol cak'pax ico', xchi winh."
        },
        {
            "number": "33",
            "text": "Ixlajwi chi', ix el heb' t'a Sinaí, aton jun tzalan b'aj ix sch'ox sb'a Jehová. Oxe' k'ual ix b'ey heb'. B'ab'el te' scaxail strato Jehová yuj heb', a sch'oxan junok b'aj wach' syik' yip heb'."
        },
        {
            "number": "34",
            "text": "Ayic sb'eyb'at heb', tz'och jun asun yic Jehová t'a yib'anh heb' t'a k'ualil."
        },
        {
            "number": "35",
            "text": "Ayic tz'ik'jib'at te' caxa chi' syalan winhaj Moisés chi' icha tik: Q'ueanh wan Mamin Jehová. Pech saclem heb' ayoch ajk'olal t'ayach. Ha heb' malaj snib'ej t'ayach, elokab' lemnaj heb' t'a ichanh, xchi winh."
        },
        {
            "number": "36",
            "text": "Ayic tz'och waan te' caxa chi', syalanxi winh icha tik: Emanhcot Mamin Jehová, ajanh t'a ko kal a onh israel manhxo jantacoc onh tik, manhxo onh b'ischajb'enoc, xchi winh."
        }
    ]
}