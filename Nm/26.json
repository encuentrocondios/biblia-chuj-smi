{
    "chapter": "26",
    "verses": [
        {
            "number": "1",
            "text": "Ayic ix lajviek' jun ilya to scham anima chi' yuj, ix yalan Jehová t'a winhaj Moisés yet' t'a winhaj Eleazar sat sacerdote yuninal winhaj Aarón:"
        },
        {
            "number": "2",
            "text": "--Iq'uecchaanh sb'isul eb' israel t'a junjun macanhil yaj eb', tz'el yich t'a eb' 20 ab'il sk'inal stiempo val sb'at t'a oval, xchi t'a eb' winh."
        },
        {
            "number": "3",
            "text": "Ix smolb'an masanil eb' vinac winhaj Moisés yet' winhaj Eleazar t'a yak'lical Moab, t'a sti' ha' Jordán, t'a yichanhcot Jericó,"
        },
        {
            "number": "4",
            "text": "yic stz'ib'chaj masanil eb' 20 ab'il sk'inal sb'eynhejb'ati, icha val ix aj yalan Jehová t'a winhaj Moisés chi'. Aton masanil eb' ix elta t'a Egipto:"
        },
        {
            "number": "5",
            "text": "Ha eb' yinhtilalcan Rubén sb'ab'el yuninal winhaj Israel, ay 43 mil 730 eb' vinac t'a smasanil. Ha sb'i eb' yuninal winh sb'inajcan t'a junjun makan yinhtilal, aton tik: Vinhaj Enoc, winhaj Falú, winhaj Ezrón yet' winhaj Carmi."
        },
        {
            "number": "6",
            "text": "Ha winhaj Falú chi' ay yuninal winhaj Eliab,"
        },
        {
            "number": "7",
            "text": "haxo pax winhaj Eliab ay yuninal winhaj Nemuel, winhaj Datán yet' winhaj Abiram, yichamtac vinaquil chonhab' yaj eb'. Aton eb' junnhej ajnac slajti' yet' winhaj Coré. Meltzajnacoch eb' ajk'olal t'a Jehová, t'a winhaj Moisés yet' t'a winhaj Aarón."
        },
        {
            "number": "8",
            "text": "Palta paxnac levnaj lum lum, emnaccan eb' chavanh chi' t'a yol lum yet' winhaj Coré. Masanil eb' ochnac tzak'an yuj winhaj Coré chi' chamnac eb', aton eb' 250 chamnac yuj jun k'ak'. Ha juntzanh eb' chi' ochnac ch'oxnab'iloc t'a eb' israel smasanil."
        },
        {
            "number": "9",
            "text": "Axo pax eb' yinhtilalcan winhaj Coré chi', maj satel-laj eb'."
        },
        {
            "number": "10",
            "text": "Axo pax eb' yinhtilalcan Simeón, ay 22 mil 200 eb' vinac t'a smasanil. Ha sb'i eb' yuninal winh sb'inajcan t'a junjun makan yinhtilal, aton tik: Vinhaj Nemuel, winhaj Jamín, winhaj Jaquín, winhaj Zera yet' winhaj Saúl."
        },
        {
            "number": "11",
            "text": "Ha eb' yinhtilalcan Gad, ay 40 mil 500 eb' vinac t'a smasanil. Ha sb'i eb' yuninal winh sb'inajcan t'a junjun makan yinhtilal, aton tik: Vinhaj Zefón, winhaj Hagui, winhaj Suni, winhaj Ozni, winhaj Eri, winhaj Arod yet' winhaj Areli."
        },
        {
            "number": "12",
            "text": "Ha eb' yinhtilal Judá, ay 76 mil 500 eb' vinac t'a smasanil. Ha sb'i eb' yuninal winh sb'inajcan t'a junjun makan yinhtilal, aton tik: Vinhaj Sela, winhaj Fares yet' winhaj Zera. Ha eb' yuninal winhaj Fares sb'inajcan t'a yinhtilal: Vinhaj Hezrón yet' winhaj Hamul. Ha pax eb' yuninal winhaj Judá ix cham t'a lum Canaán aton winhaj Er yet' winhaj Onán."
        },
        {
            "number": "13",
            "text": "Ha eb' yinhtilalcan Isacar, ay 64 mil 300 eb' vinac t'a smasanil. Ha sb'i eb' yuninal winh sb'inajcan t'a junjun makan yinhtilal, aton tik: Vinhaj Tola, winhaj Fúa, winhaj Jasub yet' winhaj Simrón."
        },
        {
            "number": "14",
            "text": "Ha eb' yinhtilalcan Zabulón, ay 60 mil 500 eb' vinac t'a smasanil. Ha sb'i eb' yuninal winh sb'inajcan t'a junjun makan yinhtilal, aton tik: Vinhaj Sered, winhaj Elón yet' winhaj Jahleel."
        },
        {
            "number": "15",
            "text": "Axo pax t'a yinhtilalcan José, chab' inhtilal yaj eb', aton yic Manasés yet' yic Efraín. Ha eb' yinhtilalcan Manasés chi', ay 52 mil 700 eb' vinac t'a smasanil. Ha eb' sb'inajcan t'a skal junjun makan yinhtilal winh: Aton winhaj Maquir yet' winhaj Galaad yuninal winhaj Maquir chi' yet' pax eb' yuninal winhaj Galaad chi', aton winhaj Jezer, winhaj Helec, winhaj Asriel, winhaj Siquem, winhaj Semida yet' winhaj Hefer. (Ha winhaj Zelofehad yuninal winhaj Hefer, malaj yuninal winh, anhej eb' ix yisil winh ay: Aton ix Maala, ix Noa, ix Hogla, ix Milca yet' ix Tirsa.)"
        },
        {
            "number": "16",
            "text": "Axo eb' yinhtilalcan Efraín, ay 32 mil 500 eb' vinac t'a smasanil. Ha sb'i eb' yuninal winh sb'inajcan t'a junjun makan yinhtilal, aton tik: Vinhaj Sutela, winhaj Bequer yet' winhaj Tahán. Ay jun yuninal winhaj Sutela chi' sb'inajcan t'a yinhtilal, aton winhaj Erán."
        },
        {
            "number": "17",
            "text": "Ha eb' yinhtilalcan Benjamín, ay 45 mil 600 eb' vinac t'a smasanil. Ha sb'i eb' yuninal winh sb'inajcan t'a junjun makan yinhtilal, aton tik: Vinhaj Bela, winhaj Asbel, winhaj Ahiram, winhaj Sufam yet' winhaj Hufam. Ha eb' yuninal winhaj Bela sb'inajcan t'a yinhtilal, aton winhaj Ard yet' winhaj Naamán."
        },
        {
            "number": "18",
            "text": "Ha pax eb' yinhtilalcan Dan, ay 64 mil 400 eb' vinac t'a smasanil. Ha winh sb'inajcan t'a yinhtilal, aton winhaj Suham."
        },
        {
            "number": "19",
            "text": "Axo pax yinhtilalcan Aser, ay 53 mil 400 eb' vinac t'a smasanil. Ha sb'i eb' yuninal winh sb'inajcan t'a junjun makan yinhtilal, aton tik: Vinhaj Imna, winhaj Isúi yet' winhaj Bería. Ha eb' yuninal winhaj Bería chi' sb'inajcan t'a yinhtilal: Aton winhaj Heber yet' winhaj Malquiel. (Ha winhaj Aser chi' ay jun ix yisil winh scuchan Sera)."
        },
        {
            "number": "20",
            "text": "Ha eb' yinhtilalcan Neftalí, ay 45 mil 400 eb' vinac t'a smasanil. Ha sb'i eb' yuninal winh sb'inajcan t'a junjun makan yinhtilal, aton tik: Vinhaj Jahzeel, winhaj Guni, winhaj Jezer yet' winhaj Silem."
        },
        {
            "number": "21",
            "text": "Yuj chi' a sb'isul masanil eb' vinac yic chonhab' Israel, ay 601 mil 730 eb' t'a smasanil."
        },
        {
            "number": "22",
            "text": "Ix lolon Jehová t'a winhaj Moisés, ix yalan icha tik:"
        },
        {
            "number": "23",
            "text": "Pucchajocab'ek' lum lum t'a skal junjun inhtilal ato syala' jantac sb'isul junjun ix q'ue vaan."
        },
        {
            "number": "24",
            "text": "D'a suerteal tz'aj spucchajek' lu'um t'a eb'. Nivan lum tzak' t'a eb' niwan sb'isul, quennhej lum tzak' t'a eb' quennhej sb'isul, xchi t'a winh."
        },
        {
            "number": "25",
            "text": "Ha eb' yuninal winhaj Leví sb'inajcan t'a yinhtilal: Vinhaj Gersón, winhaj Coat yet' winhaj Merari."
        },
        {
            "number": "26",
            "text": "Ha eb' yixchiquin winhaj Leví chi' sb'inajcan t'a yinhtilal: Vinhaj Libni, winhaj Hebrón, winhaj Mahli, winhaj Musi yet' winhaj Coré, aton eb' winh tik yinhtilalcan winhaj Leví. Ha winhaj Coat chi', aton winh smam winhaj Amram."
        },
        {
            "number": "27",
            "text": "Ha winhaj Amram chi' ix yik' sb'a yet' jun ix yinhtilalcan winhaj Leví chi', aton ix scuchan Jocabed. Ayic ayek' winhaj Leví chi' t'a Egipto ix alji ix. Ha winhaj Amram yet' ix Jocabed chi', aton eb' smam snun winhaj Aarón, winhaj Moisés yet' ix María."
        },
        {
            "number": "28",
            "text": "Axo eb' yuninal winhaj Aarón, aton winhaj Nadab, winhaj Abiú, winhaj Eleazar yet' winhaj Itamar."
        },
        {
            "number": "29",
            "text": "Ha winhaj Nadab yet' winhaj Abiú chi', ix cham eb' winh yujto ix yak'och jun k'ak' eb' winh manh smojoc icha ofrenda t'a yichanh Jehová."
        },
        {
            "number": "30",
            "text": "Masanil eb' vinac t'a yinhtilalcan winhaj Leví, aton eb' jun ujal sk'inal sb'eynhejb'ati, ay 23 mil eb'. Ha eb' tik manh ayococh eb' sb'isuloc juntzanhxo eb' yetisraelal, yujto a eb' levita tik malaj smacb'en eb' ol scha'a, ayic ol k'och eb' t'a lum Canaán."
        },
        {
            "number": "31",
            "text": "Icha val chi' ix aj yelk'och sb'isul eb' israel ix ik'jichaanh yuj winhaj Moisés yet' winhaj sacerdote Eleazar t'a ak'lic t'a yol yic Moab, t'a sti' ha' Jordán t'a yichanhcot Jericó."
        },
        {
            "number": "32",
            "text": "Masanil eb' chi', malaj junok eb' ix b'isji yuj winhaj Moisés yet' winhaj Aarón ayic ix yik'anchaanh sb'isul eb' winh t'a sb'ab'elal t'a tzinan lu'um Sinaí,"
        },
        {
            "number": "33",
            "text": "yujto ix yal Jehová to ol cham eb' t'a tzinan lu'um chi'. Manhxa junok eb' chi' ix cani, axonhej winhaj Caleb yuninal winhaj Jefone yet' winhaj Josué yuninal winhaj Nun ix cani."
        }
    ]
}