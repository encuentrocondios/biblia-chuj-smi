{
    "chapter": "22",
    "verses": [
        {
            "number": "1",
            "text": "Ixlajwi chi', ix b'eynhejcot eb' israel chi', ix sb'oanq'ue scampamento eb' t'a lum ak'lic yic Moab t'a stojolal b'aj sjavi k'u t'ha ha' Jordán t'a satcot Jericó."
        },
        {
            "number": "2",
            "text": "Ix yab'an winhaj Balac sreyal Moab yuninal winhaj Zipor, tas ix utaj eb' amorreo yuj eb' israel."
        },
        {
            "number": "3",
            "text": "Yuj chi' ix xivchaanh winh yet' eb' anima ay t'a Moab chi', yujto ix yil winh to te tzijtum eb' israel chi'."
        },
        {
            "number": "4",
            "text": "Yuj chi' ix yal eb' anima ay t'a Moab chi' t'a eb' yichamtac vinaquil chonhab' Madián icha tik: Masanil juntzanh anima tik, ol onh satel eb' t'a co lu'um tik. Icha tz'aj slajviel anh ank'ultak yuj nok' vacax, icha chi' ol onh yutoc eb', xchi eb'."
        },
        {
            "number": "5",
            "text": "Yuj chi' ix yalan winhaj Balac chi' to sb'at cot jun winh syaloch sb'a jelanil scuchan Balaam, yuninal winhaj Beor, cajan t'a Petor t'a sti' ha' niwan Éufrates t'a skal eb' yetchonhab'. Ix schecanb'at eb' yichamtac vinaquil chonhab' winhaj Balac chi', yic sb'at yal eb' t'a winhaj Balaam chi' icha tik: Ha t'a Egipto ix cot jun niwan chonhab'il anima, toxo ix majel sat lum lum tik yuj eb', toxo ix javi eb' t'a co tz'ey."
        },
        {
            "number": "6",
            "text": "Yuj chi' cotanh t'a elanhchamel yic tzul a catab'an eb', yujto yelxo niwan sb'isul eb' t'a quichanh. Tato icha chi' tope ol yal vak'an ganar eb' yic tzin pechanel eb' t'a co lum tik, yujto vojtac to a a catab' yet' a wach' lolonel tzala', tz'elnhejk'ochi, xchib'at winh."
        },
        {
            "number": "7",
            "text": "Ixlajwi chi', ix b'at eb' yichamtac vinaquil chonhab' Moab yet' eb' yichamtac vinaquil Madián b'aj ayek' winhaj Balaam chi'. Te niwan q'uen tumin ix yik'b'at eb' yic stupan scatab' winh chi' eb'. Ix yalan schecnab'il eb' ix yalb'at winhaj Balac chi'."
        },
        {
            "number": "8",
            "text": "Ix yalan winhaj Balaam chi' t'a eb' icha tik: --Ha tiknaik, cananhec t'a tik, ato syal tas ol yal Jehová t'ayin t'a jun ak'wal tik, ichato chi' svak'an spak e lolonel chi' k'ik'an, xchi winh. Yuj chi' ix kan eb' ichamtac vinac chi' yet' winhaj Balaam chi' t'a jun ak'wal chi'."
        },
        {
            "number": "9",
            "text": "Ix sch'oxan sb'ha Dios t'a winh, ix sk'anb'an t'a winh icha tik: --¿Mach juntzanh anima ayek' chi' t'ayach? xchi."
        },
        {
            "number": "10",
            "text": "Ix tak'vi winh: --Checab' yaj eb' yuj winhaj Balac sreyal Moab yuninal winhaj Zipor, tzul yal eb' t'ayin,"
        },
        {
            "number": "11",
            "text": "tob' ay jun chonhab'il anima ix cot t'a Egipto. Tob' toxo ix majel sat lum lum yuj eb'. Sgana winhaj Balac chi' to tzin b'at t'a schonhab' winh chi', yic sb'at in catab'ej jun chonhab'il anima chi', yic wach' syal spechanel eb' winh t'a yol smacb'en chi' yalani, xchi winh d'ha Dios chi'."
        },
        {
            "number": "12",
            "text": "Ix yalan Dios chi' t'a winh icha tik: --Manh ach b'at yet' eb' yic sb'at a catab'ej jun chonhab'il anima chi', yujto a in wal ix wal wach' lolonel t'a eb', xchi t'a winh."
        },
        {
            "number": "13",
            "text": "Axo ix q'uinhib'i t'a junxo k'u, ix q'ue van winhaj Balaam chi', ix yalan winh t'a eb' schecab' winhaj Balac chi' icha tik: --Ha tiknaik, meltzajanhec t'a e chonhab' yujto toxo ix yal Jehová to max yal-laj in b'at eyed'oc, xchi winh."
        },
        {
            "number": "14",
            "text": "Ix meltzaj eb' t'a schonhab' b'aj ay winhaj Balac chi', ix yalan eb' t'a winh icha tik: --Maj stak'cotlaj sb'a winhaj Balaam chi' qued'oc, xchi eb'."
        },
        {
            "number": "15",
            "text": "Maj schalaj yab' winhaj Balac chi', yuj chi' ix checjib'at juntzanhxo eb' más nivac yopisio t'a yichanh eb' ix xid'ek' chi', ek'topax sb'isul eb' ix b'ati."
        },
        {
            "number": "16",
            "text": "Yuj chi' ix b'atxi eb' yil winhaj Balaam chi', ix yalan eb' t'a winh icha tik: --Ix onh scheccot winhaj Balac yuninal winhaj Zipor t'ayach, syalan winh t'ayach icha tik: Malajocab' mach tzach cachanoch vaan a coti,"
        },
        {
            "number": "17",
            "text": "yujto ol ach vik' wal chaanh, ol vak'an masanil tas ol a k'ana', anhej to tza k'anab'ajej a cot a catab'ej juntzanh anima tik, xchi winh, xchi eb'."
        },
        {
            "number": "18",
            "text": "Ix tak'vipax winhaj Balaam chi' icha tik: --Wach'chom b'ud'jinac yol spalacio winh yuj q'uen oro, ma yuj q'uen plata, syak'an winh smasanil t'ayin, max yal-laj in k'ulan tas scot t'a in pensar in tenanek' tas syal Jehová in Diosal."
        },
        {
            "number": "19",
            "text": "Tato syal e canpax t'a jun ak'wal tik, ol vab' tas ol yutoc Jehová yalanxi t'ayin, xchi winh."
        },
        {
            "number": "20",
            "text": "Ix sch'oxanpax sb'a Jehová t'a winh t'ak'walil chi', ix yalan t'a winh: --Yacb'an to ix jax eb' winh ach yik'b'ati, ixic yet' eb' winh, palta anhej wal tas ol wal t'ayach, anhej b'at ala', xchi t'a winh."
        },
        {
            "number": "21",
            "text": "Axo yic ix q'uinhib'i, ix q'ue vaan winhaj Balaam chi', ix yak'anoch stz'um nok' snun b'uru winh, ix b'at winh yet' eb' winh yichamtac vinaquil Moab chi'."
        },
        {
            "number": "22",
            "text": "Ix q'ue winh t'a yib'anh nok' sb'uru chi', ix b'at chavanh eb' schecab' winh yet'oc. Axo Jehová ix cot yoval t'a winh yujto ix b'at winh. Axo yángel Jehová chi' ix och tek'tek' t'a yol b'e yic smacan b'e chi'."
        },
        {
            "number": "23",
            "text": "Axo ix yilan nok' b'uru chi' to linhanoch jun yángel Jehová t'a nanhal yol b'e, yet'nac jun espada, ix b'atcan nok' t'a caltac te'. Ix syamanoch winhaj Balaam chi' smak'an nok', yic tz'ochxi nok' t'a yol b'e chi'."
        },
        {
            "number": "24",
            "text": "Ix ochxi linhan jun ángel chi' b'aj lot'an b'e t'a skal te' uva, latz'b'ilq'ue q'uen q'ueen smactealoc te' t'a titac b'e chi'."
        },
        {
            "number": "25",
            "text": "Axo ix yilanxi nok' to linhanek' jun ángel chi' t'a nanhal yol b'e chi', ix snhicanek' sb'a nok' t'a q'uen q'ueen ayoch t'a titac b'e chi'. Ix nhicjiek' yoc winhaj Balaam chi' yuj nok' t'a q'ueen, ix ste mak'anxi nok' winh."
        },
        {
            "number": "26",
            "text": "Ix el yángel Jehová chi' ta', ix snitzanb'at sb'ha t'a yichanhb'ati, ix ochxi linhan b'aj te lot'an b'e, b'aj maxtzac yal yelcan junok mach t'a titac b'e a schalan sb'a yet' junokxo mach."
        },
        {
            "number": "27",
            "text": "Ix yilanxi nok' b'uru chi' to linhanek' jun ángel chi' t'a nanhal yol b'e chi', toxonhej ix em lachnaj nok' t'a yalanh winhaj Balaam chi', yuj chi' ix cot yoval winh t'a nok', ix och ijan winh smak'an nok' yet' sk'ococh."
        },
        {
            "number": "28",
            "text": "Ha wal t'a jun rato chi' ix lolonq'ue nok' yuj Jehová, ix yalan nok' t'a winh icha tik: --¿Tas ix ach vutej? Yoxelalxo in a mak'ani, xchi nok'."
        },
        {
            "number": "29",
            "text": "--Yujto yelxo wal tzin ixtej svab'i. Ayoc wal ek' junok q'uen espada t'a tik, wal tiknaik tzach in tecchamoc, xchi winh t'a nok'."
        },
        {
            "number": "30",
            "text": "Ix tak'vi nok' t'a winh icha tik: --Ha in tik a chejintaxoni, tzach q'uenhej t'a vib'anh ayic tzach b'eyeq'ui, ojtac to malaj juneloc icha tik tzach vutej, xchi nok'. --I' yel toni, xchi winh."
        },
        {
            "number": "31",
            "text": "Ixlajwi chi' haxo Jehová ix ak'an yil jun ángel chi' winh, ayek' t'a nanhal yol b'e chi', ayoch q'uen espada t'a yol sk'ab'. Ixnhej wal yil jun ángel chi' winh, ix em nhojan winh t'a yichanh."
        },
        {
            "number": "32",
            "text": "Ix yalan jun ángel chi' t'a winh icha tik: --¿Tas yuj oxel ix a mak' nok' a b'uru tik? Ha in ix in och t'a ichanh ix in macan a b'e, yujto ix cot voval yujto ix ach cot yet' juntzanh anima tik."
        },
        {
            "number": "33",
            "text": "Anhej nok' b'uru tik ix in ilani, oxel ix elcan nok' t'a yol b'e. Tato maj sb'esel sb'a nok' t'a yol b'e chi', toxom ix ach cham vuj tiknaik, a pax nok' b'uru tik maj am chamlaj nok', xchi jun ángel chi' t'a winh."
        },
        {
            "number": "34",
            "text": "Ix yalan winh t'a yángel Jehová chi' icha tik: --Ix och in mul t'ayach, manh vojtacoc tato a ach tza mac in b'e tik, yuj chi' tato max scha a k'ol tzin b'ati, syal in meltzaji, xchi winh."
        },
        {
            "number": "35",
            "text": "Ix tak'vi jun ángel chi' t'a winh icha tik: --Syal a b'at yet' eb' anima tik, palta anhej wal tas ol wal t'ayach, anhej ol ala', xchi t'a winh. Yuj chi' ix b'atnhej winh yet' eb' schecab' winhaj Balac chi'."
        },
        {
            "number": "36",
            "text": "Axo ix yab'an winhaj Balac to van sk'och winhaj Balaam chi', ix cot winh scha winh t'a yol b'e t'a jun chonhab' ay t'a yol yic Moab, t'a sti' ha ha' scuch Arnón, satxo smojonal ay."
        },
        {
            "number": "37",
            "text": "Ix yalan winhaj Balac chi' icha tik: --Yelk'olal wal ach vavtej, ¿tas yuj ijan maj a tak'cotlaj a b'a? Tecan ix a na' to manh ol in tzak'van vak'an jantac tas tza nib'ej, xchi winh t'a winh."
        },
        {
            "number": "38",
            "text": "Ix tak'vi winhaj Balaam chi' icha tik: --Manh ak' pensar, ayinxo eq'ui, palta max yal-laj valani tastac tzin nib'ej swala', anhej tastac schec Dios vala', anhej ol vala', xchi winh."
        },
        {
            "number": "39",
            "text": "Ixlajwi chi', ix b'at winh yet' winhaj Balac chi' t'a chonhab' Quiriat-huzot."
        },
        {
            "number": "40",
            "text": "Ata' ix schec winhaj Balac chi' miljoccham nok' vacax yet' nok' calnel yic schi winhaj Balaam chi' yet' pax eb' ichamtac vinac schecab' winhaj Balac chi'."
        },
        {
            "number": "41",
            "text": "Axo t'a junxo k'u, ix ik'jib'at winhaj Balaam yuj winhaj Balac chi' t'a jolom vitz scuch Bamot-baal, ata' syal yilanb'at janik'oc scampamento eb' israel eb' winh."
        }
    ]
}