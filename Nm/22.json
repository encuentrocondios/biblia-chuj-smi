{
    "chapter": "22",
    "verses": [
        {
            "number": "1",
            "text": "Ixlajwi chi', ix b'eynhejcot eb' israel chi', ix sb'oanq'ue scampamento eb' t'a lum ak'lic yic Moab t'a stojolal b'aj sjavi k'u t'ha ha' Jordán t'a satcot Jericó."
        },
        {
            "number": "2",
            "text": "Ix yab'an vinhaj Balac sreyal Moab yuninal vinhaj Zipor, tas ix utaj eb' amorreo yuj eb' israel."
        },
        {
            "number": "3",
            "text": "Yuj chi' ix xivchaanh vinh yet' eb' anima ay t'a Moab chi', yujto ix yil vinh to te tzijtum eb' israel chi'."
        },
        {
            "number": "4",
            "text": "Yuj chi' ix yal eb' anima ay t'a Moab chi' t'a eb' yichamtac vinaquil chonhab' Madián icha tik: Masanil juntzanh anima tik, ol onh satel eb' t'a co lu'um tik. Icha tz'aj slajviel anh ank'ultak yuj nok' vacax, icha chi' ol onh yutoc eb', xchi eb'."
        },
        {
            "number": "5",
            "text": "Yuj chi' ix yalan vinhaj Balac chi' to sb'at cot jun vinh syaloch sb'a jelanil scuchan Balaam, yuninal vinhaj Beor, cajan t'a Petor t'a sti' ha' niwan Éufrates t'a skal eb' yetchonhab'. Ix schecanb'at eb' yichamtac vinaquil chonhab' vinhaj Balac chi', yic sb'at yal eb' t'a vinhaj Balaam chi' icha tik: Ha t'a Egipto ix cot jun niwan chonhab'il anima, toxo ix majel sat lum lum tik yuj eb', toxo ix javi eb' t'a co tz'ey."
        },
        {
            "number": "6",
            "text": "Yuj chi' cotanh t'a elanhchamel yic tzul a catab'an eb', yujto yelxo niwan sb'isul eb' t'a quichanh. Tato icha chi' tope ol yal vak'an ganar eb' yic tzin pechanel eb' t'a co lum tik, yujto vojtac to a a catab' yet' a wach' lolonel tzala', tz'elnhejk'ochi, xchib'at vinh."
        },
        {
            "number": "7",
            "text": "Ixlajwi chi', ix b'at eb' yichamtac vinaquil chonhab' Moab yet' eb' yichamtac vinaquil Madián b'aj ayek' vinhaj Balaam chi'. Te niwan q'uen tumin ix yik'b'at eb' yic stupan scatab' vinh chi' eb'. Ix yalan schecnab'il eb' ix yalb'at vinhaj Balac chi'."
        },
        {
            "number": "8",
            "text": "Ix yalan vinhaj Balaam chi' t'a eb' icha tik: --Ha ticnaic, cananhec t'a tik, ato syal tas ol yal Jehová t'ayin t'a jun ak'val tik, ichato chi' svak'an spac e lolonel chi' k'ik'an, xchi vinh. Yuj chi' ix kan eb' ichamtac vinac chi' yet' vinhaj Balaam chi' t'a jun ak'val chi'."
        },
        {
            "number": "9",
            "text": "Ix sch'oxan sb'ha Dios t'a vinh, ix sk'anb'an t'a vinh icha tik: --¿Mach juntzanh anima ayek' chi' t'ayach? xchi."
        },
        {
            "number": "10",
            "text": "Ix tak'vi vinh: --Checab' yaj eb' yuj vinhaj Balac sreyal Moab yuninal vinhaj Zipor, tzul yal eb' t'ayin,"
        },
        {
            "number": "11",
            "text": "tob' ay jun chonhab'il anima ix cot t'a Egipto. Tob' toxo ix majel sat lum lum yuj eb'. Sgana vinhaj Balac chi' to tzin b'at t'a schonhab' vinh chi', yic sb'at in catab'ej jun chonhab'il anima chi', yic wach' syal spechanel eb' vinh t'a yol smacb'en chi' yalani, xchi vinh d'ha Dios chi'."
        },
        {
            "number": "12",
            "text": "Ix yalan Dios chi' t'a vinh icha tik: --Manh ach b'at yet' eb' yic sb'at a catab'ej jun chonhab'il anima chi', yujto a in val ix val wach' lolonel t'a eb', xchi t'a vinh."
        },
        {
            "number": "13",
            "text": "Axo ix q'uinhib'i t'a junxo k'u, ix q'ue van vinhaj Balaam chi', ix yalan vinh t'a eb' schecab' vinhaj Balac chi' icha tik: --Ha ticnaic, meltzajanhec t'a e chonhab' yujto toxo ix yal Jehová to max yal-laj in b'at eyed'oc, xchi vinh."
        },
        {
            "number": "14",
            "text": "Ix meltzaj eb' t'a schonhab' b'aj ay vinhaj Balac chi', ix yalan eb' t'a vinh icha tik: --Maj stak'cotlaj sb'a vinhaj Balaam chi' qued'oc, xchi eb'."
        },
        {
            "number": "15",
            "text": "Maj schalaj yab' vinhaj Balac chi', yuj chi' ix checjib'at juntzanhxo eb' más nivac yopisio t'a yichanh eb' ix xid'ek' chi', ek'topax sb'isul eb' ix b'ati."
        },
        {
            "number": "16",
            "text": "Yuj chi' ix b'atxi eb' yil vinhaj Balaam chi', ix yalan eb' t'a vinh icha tik: --Ix onh scheccot vinhaj Balac yuninal vinhaj Zipor t'ayach, syalan vinh t'ayach icha tik: Malajocab' mach tzach cachanoch vaan a coti,"
        },
        {
            "number": "17",
            "text": "yujto ol ach vik' val chaanh, ol vak'an masanil tas ol a k'ana', anhej to tza k'anab'ajej a cot a catab'ej juntzanh anima tik, xchi vinh, xchi eb'."
        },
        {
            "number": "18",
            "text": "Ix tak'vipax vinhaj Balaam chi' icha tik: --Wach'chom b'ud'jinac yol spalacio vinh yuj q'uen oro, ma yuj q'uen plata, syak'an vinh smasanil t'ayin, max yal-laj in k'ulan tas scot t'a in pensar in tenanek' tas syal Jehová in Diosal."
        },
        {
            "number": "19",
            "text": "Tato syal e canpax t'a jun ak'val tik, ol vab' tas ol yutoc Jehová yalanxi t'ayin, xchi vinh."
        },
        {
            "number": "20",
            "text": "Ix sch'oxanpax sb'a Jehová t'a vinh t'ak'walil chi', ix yalan t'a vinh: --Yacb'an to ix jax eb' vinh ach yik'b'ati, ixic yet' eb' vinh, palta anhej val tas ol val t'ayach, anhej b'at ala', xchi t'a vinh."
        },
        {
            "number": "21",
            "text": "Axo yic ix q'uinhib'i, ix q'ue vaan vinhaj Balaam chi', ix yak'anoch stz'um nok' snun b'uru vinh, ix b'at vinh yet' eb' vinh yichamtac vinaquil Moab chi'."
        },
        {
            "number": "22",
            "text": "Ix q'ue vinh t'a yib'anh nok' sb'uru chi', ix b'at chavanh eb' schecab' vinh yet'oc. Axo Jehová ix cot yoval t'a vinh yujto ix b'at vinh. Axo yángel Jehová chi' ix och tek'tek' t'a yol b'e yic smacan b'e chi'."
        },
        {
            "number": "23",
            "text": "Axo ix yilan nok' b'uru chi' to linhanoch jun yángel Jehová t'a nanhal yol b'e, yet'nac jun espada, ix b'atcan nok' t'a caltac te'. Ix syamanoch vinhaj Balaam chi' smak'an nok', yic tz'ochxi nok' t'a yol b'e chi'."
        },
        {
            "number": "24",
            "text": "Ix ochxi linhan jun ángel chi' b'aj lot'an b'e t'a skal te' uva, latz'b'ilq'ue q'uen q'ueen smactealoc te' t'a titac b'e chi'."
        },
        {
            "number": "25",
            "text": "Axo ix yilanxi nok' to linhanek' jun ángel chi' t'a nanhal yol b'e chi', ix snhicanek' sb'a nok' t'a q'uen q'ueen ayoch t'a titac b'e chi'. Ix nhicjiek' yoc vinhaj Balaam chi' yuj nok' t'a q'ueen, ix ste mak'anxi nok' vinh."
        },
        {
            "number": "26",
            "text": "Ix el yángel Jehová chi' ta', ix snitzanb'at sb'ha t'a yichanhb'ati, ix ochxi linhan b'aj te lot'an b'e, b'aj maxtzac yal yelcan junok mach t'a titac b'e a schalan sb'a yet' junocxo mach."
        },
        {
            "number": "27",
            "text": "Ix yilanxi nok' b'uru chi' to linhanek' jun ángel chi' t'a nanhal yol b'e chi', toxonhej ix em lachnaj nok' t'a yalanh vinhaj Balaam chi', yuj chi' ix cot yoval vinh t'a nok', ix och ijan vinh smak'an nok' yet' sk'ococh."
        },
        {
            "number": "28",
            "text": "Ha val t'a jun rato chi' ix lolonq'ue nok' yuj Jehová, ix yalan nok' t'a vinh icha tik: --¿Tas ix ach vutej? Yoxelalxo in a mak'ani, xchi nok'."
        },
        {
            "number": "29",
            "text": "--Yujto yelxo val tzin ixtej svab'i. Ayoc val ek' junok q'uen espada t'a tik, val ticnaic tzach in tecchamoc, xchi vinh t'a nok'."
        },
        {
            "number": "30",
            "text": "Ix tak'vi nok' t'a vinh icha tik: --Ha in tik a chejintaxoni, tzach q'uenhej t'a vib'anh ayic tzach b'eyeq'ui, ojtac to malaj juneloc icha tik tzach vutej, xchi nok'. --I' yel toni, xchi vinh."
        },
        {
            "number": "31",
            "text": "Ixlajwi chi' haxo Jehová ix ak'an yil jun ángel chi' vinh, ayek' t'a nanhal yol b'e chi', ayoch q'uen espada t'a yol sk'ab'. Ixnhej val yil jun ángel chi' vinh, ix em nhojan vinh t'a yichanh."
        },
        {
            "number": "32",
            "text": "Ix yalan jun ángel chi' t'a vinh icha tik: --¿Tas yuj oxel ix a mak' nok' a b'uru tik? Ha in ix in och t'a ichanh ix in macan a b'e, yujto ix cot voval yujto ix ach cot yet' juntzanh anima tik."
        },
        {
            "number": "33",
            "text": "Anhej nok' b'uru tik ix in ilani, oxel ix elcan nok' t'a yol b'e. Tato maj sb'esel sb'a nok' t'a yol b'e chi', toxom ix ach cham vuj ticnaic, a pax nok' b'uru tik maj am chamlaj nok', xchi jun ángel chi' t'a vinh."
        },
        {
            "number": "34",
            "text": "Ix yalan vinh t'a yángel Jehová chi' icha tik: --Ix och in mul t'ayach, manh vojtacoc tato a ach tza mac in b'e tik, yuj chi' tato max scha a k'ol tzin b'ati, syal in meltzaji, xchi vinh."
        },
        {
            "number": "35",
            "text": "Ix tak'vi jun ángel chi' t'a vinh icha tik: --Syal a b'at yet' eb' anima tik, palta anhej val tas ol val t'ayach, anhej ol ala', xchi t'a vinh. Yuj chi' ix b'atnhej vinh yet' eb' schecab' vinhaj Balac chi'."
        },
        {
            "number": "36",
            "text": "Axo ix yab'an vinhaj Balac to van sk'och vinhaj Balaam chi', ix cot vinh scha vinh t'a yol b'e t'a jun chonhab' ay t'a yol yic Moab, t'a sti' ha ha' scuch Arnón, satxo smojonal ay."
        },
        {
            "number": "37",
            "text": "Ix yalan vinhaj Balac chi' icha tik: --Yelk'olal val ach vavtej, ¿tas yuj ijan maj a tak'cotlaj a b'a? Tecan ix a na' to manh ol in tzak'van vak'an jantac tas tza nib'ej, xchi vinh t'a vinh."
        },
        {
            "number": "38",
            "text": "Ix tak'vi vinhaj Balaam chi' icha tik: --Manh ak' pensar, ayinxo eq'ui, palta max yal-laj valani tastac tzin nib'ej svala', anhej tastac schec Dios vala', anhej ol vala', xchi vinh."
        },
        {
            "number": "39",
            "text": "Ixlajwi chi', ix b'at vinh yet' vinhaj Balac chi' t'a chonhab' Quiriat-huzot."
        },
        {
            "number": "40",
            "text": "Ata' ix schec vinhaj Balac chi' miljoccham nok' vacax yet' nok' calnel yic schi vinhaj Balaam chi' yet' pax eb' ichamtac vinac schecab' vinhaj Balac chi'."
        },
        {
            "number": "41",
            "text": "Axo t'a junxo k'u, ix ik'jib'at vinhaj Balaam yuj vinhaj Balac chi' t'a jolom vitz scuch Bamot-baal, ata' syal yilanb'at janik'oc scampamento eb' israel eb' vinh."
        }
    ]
}