{
    "chapter": "7",
    "verses": [
        {
            "number": "1",
            "text": "Ayic ix lajwi sb'oank'e scajnub' Jehová winhaj Moisés, ix yak'anoch aceite winh t'ay yet' t'a masanil syamk'ab'il yet' t'a yib'anh altar yet' syamk'ab'il."
        },
        {
            "number": "2",
            "text": "Ha t'a jun k'u chi' a heb' yajal yaj t'a junjun inhtilal, aton heb' colwajnac yik'anchaanh sb'isul heb' winak,"
        },
        {
            "number": "3",
            "text": "ix yak' yofrenda heb' t'a Jehová: Vaque' carreta ayk'e yenhul yib'anh yet' lajchawanh nok' mam wacax smunlaj ix yak' heb'. Syalelk'ochi, junjun carreta t'a chatacwanh heb' yajal chi', junjun pax nok' wacax chi' t'a junjun heb'. Masanil juntzanh chi' ix yak'och heb' t'a yichanh scajnub' Jehová."
        },
        {
            "number": "4",
            "text": "Yuj chi' ix yalan Jehová t'a winhaj Moisés chi':"
        },
        {
            "number": "5",
            "text": "Cha juntzanh carreta yet' juntzanh nok' wacax smunlaj chi', tzak'an t'a heb' lewita yic sk'an heb' t'a munlajel t'a in cajnub' b'aj tzin ch'ox in b'a, icha tastac munlajelal sk'ulej junjun heb', xchi t'a winh."
        },
        {
            "number": "6",
            "text": "Ix schaan juntzanh carreta chi' winh, ix schaanpax nok' wacax smunlaj chi' winh, ix spojanek' winh t'a skal heb' lewita."
        },
        {
            "number": "7",
            "text": "Ha t'a heb' yinhtilalcan winhaj Gersón, chab' carreta yet' chanhwanh nok' wacax chi' ix yak' winh, icha syal smunlajel heb'."
        },
        {
            "number": "8",
            "text": "Axo t'a heb' yinhtilalcan winhaj Merari, chanhe' carreta yet' wajxacwanh nok' wacax chi' ix yak' winh, icha syal smunlajel heb' b'aj scuchb'aj yuj winhaj Itamar yuninal winhaj sacerdote Aarón."
        },
        {
            "number": "9",
            "text": "Axo t'a yinhtilalcan winhaj Coat, malaj carreta, malaj pax nok' wacax ix ak'ji, yujto a heb' sb'achanb'at masanil yamk'ab' yic scajnub' Jehová t'a sjolom sjenhjab'."
        },
        {
            "number": "10",
            "text": "Ayic ix ak'jicanoch yopisio altar, ix yik'b'at yofrenda heb' yajal t'a junjun inhtilal t'a yichanh altar chi'."
        },
        {
            "number": "11",
            "text": "Ix yalan Jehová t'a winhaj Moisés chi': Ha t'a junjun k'u ch'occh'oc heb' yajal t'a junjun inhtilal ol yik'cot yofrenda yuj yochcan yopisio altar, xchi."
        },
        {
            "number": "12",
            "text": "Ha t'a b'ab'el k'u, ix yik'ancot yofrenda winhaj Naasón yuninal winhaj Aminadab, yajal t'a yinhtilal Judá. D'a schab'il k'ual, ix yik'ancot yic winhaj Natanael yuninal winhaj Zuar, yajal t'a yinhtilal Isacar. D'a yoxil k'ual, ix yik'ancot yic winhaj Eliab yuninal winhaj Helón, yajal t'a yinhtilal Zabulón. D'a schanhil k'ual, ix yik'ancot yic winhaj Elisur yuninal winhaj Sedeur, yajal t'a yinhtilal Rubén. D'a yoil k'ual, ix yik'ancot yic winhaj Selumiel yuninal winhaj Zurisadai, yajal t'a yinhtilal Simeón. D'a swaquil k'ual, ix yik'ancot yic winhaj Eliasaf yuninal winhaj Deuel, yajal t'a yinhtilal Gad. D'a yuquil k'ual, ix yik'ancot yic winhaj Elisama yuninal winhaj Amiud, yajal t'a yinhtilal Efraín. D'a swajxaquil k'ual, ix yik'ancot yic winhaj Gamaliel yuninal winhaj Pedasur, yajal t'a yinhtilal Manasés. D'a sb'alunhil k'ual, ix yik'ancot yic winhaj Abidán yuninal winhaj Gedeoni, yajal t'a yinhtilal Benjamín. D'a slajunhil k'ual, ix yik'ancot yic winhaj Ahiezer yuninal winhaj Amisadai, yajal t'a yinhtilal Dan. D'a yuxluchil k'ual, ix yik'ancot yic winhaj Pagiel yuninal winhaj Ocrán, yajal t'a yinhtilal Aser. Axo t'a slajchawil k'ual, ix yik'ancot yic winhaj Ahira yuninal winhaj Enán, yajal t'a yinhtilal Neftalí. Lajannhej yofrenda junjun heb' winh ix yik'koti. Aton junjun plato nab'a plata, 130 siclo yalil junjun yet' pax junjun k'een niwac uk'ab' nab'a plata, 70 siclo yalil junjun, icha echlab' sk'anchaj t'a scajnub' Jehová. Ha juntzanh yet'tal chi' te b'ut'an yuj ixim harina te wach' calab'il yet' aceite, aton syak' heb' t'a ofrendail. Ix yak'anpax junjun k'een niwac cuchara nab'a oro heb', 10 siclo yalil junjun, b'ut'an yet' incienso. Ix yak'anpax junjun nok' quelem wacax heb', junjun nok' ch'ac calnel, junjun nok' quelem calnel jun ab'il sk'inal yic snhusjitz'ha t'a silab'il. Ix yak'anpax junjun nok' mam chiwa heb' yic tz'och silab'il yuj mul. Stzak'anilxo ix yak' silab' yic junk'olal heb', chawanh nok' toro, owanh nok' ch'ac calnel, owanh nok' mam chiwa yet' pax owanh nok' kelemtac calnel jun ab'il sk'inal ix yak' junjun heb'."
        },
        {
            "number": "13",
            "text": "Masanil ofrenda ix yak' heb' yajal yaj t'a yinhtilalcan Israel, ayic ix ochcan yopisio altar, aton juntzanh tik: Lajchawe' k'een plato nab'a plata, lajchawe' uk'ab' nab'a plata yet' lajchawe' niwac cuchara nab'a oro."
        },
        {
            "number": "14",
            "text": "Junjun plato chi' 130 siclo yalil, junjun uk'ab' 70 siclo yalil, yuj chi' a k'een plata chi' t'a smasanil, ay 2 mil 400 siclo yalil, icha echlab' sk'anchaj t'a scajnub' Jehová."
        },
        {
            "number": "15",
            "text": "Ay pax lajchawe' k'een niwac cuchara nab'a oro b'ut'an yuj incienso, 10 siclo yalil junjun, icha echlab' sk'anchaj t'a scajnub' Jehová. Ha k'een oro t'a smasanil, ay 120 siclo k'een."
        },
        {
            "number": "16",
            "text": "Ha sb'isul masanil nok' nok' ix nhusjitz'a silab'il chi', aton tik: Lajchawanh nok' kelemtac wacax, lajchawanh nok' ch'ac calnel, lajchawanh nok' kelemtac calnel jun ab'il sk'inal, aynhej ixim trigo tz'ak'ji ofrendail yet'oc yet' pax lajchawanh nok' mam chiwa tz'ak'ji silab'il yuj mul."
        },
        {
            "number": "17",
            "text": "Axo pax nok' nok' ix ak'ji silab'il yuj junk'olal, 24 nok' toro t'a smasanil, 60 nok' ch'ac calnel, 60 nok' mam chiwa yet' 60 nok' kelemtac calnel jun ab'il sk'inal. Aton masanil juntzanh ofrenda chi' ix ak'chaji ayic ix ochcan yopisio altar ayic toxo ix ochcan yicoc Jehová."
        },
        {
            "number": "18",
            "text": "Ayic tz'och winhaj Moisés chi' t'a scajnub' Jehová b'aj sch'ox sb'a yic slolon winh yet' Jehová chi', syab' wal winh slolon Jehová yet'oc t'a snanhal chab' yechel querubín ayoch t'a yib'anh b'aj tz'ak'ji tup mul, aton smacul scaxail trato."
        }
    ]
}