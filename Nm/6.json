{
    "chapter": "6",
    "verses": [
        {
            "number": "1",
            "text": "Ix yalanxi Jehová t'a winhaj Moisés chi' icha tik:"
        },
        {
            "number": "2",
            "text": "Al juntzanh tik t'a heb' etchonhab': Tato ay junok winak ma junok ix ix syak' sti' yak'anoch sb'ha t'a yol in k'ab' t'a nazareoal,"
        },
        {
            "number": "3",
            "text": "maxtzac yal-laj yuk'an wino, ma yuk'an junokxo tas to pajb'inac. Maxtzac yalpax yuk'an wino ochnac winagreal, ma winagre pajb'inac. Max yalpax yuk'an yal sat uwa, ma sloan sat, ma sloan sat t'a taquinhal."
        },
        {
            "number": "4",
            "text": "Ha t'a jantac tiempo ix yak' sti' chi', manh wal jab'oc syal yab'lan masanil tastac tz'el t'a te' uwa, wach'chom sk'enal ma stz'umal."
        },
        {
            "number": "5",
            "text": "Max yalpax sjoxanel xil sjolom masanto slajwi jantac tiempo ix yak' sti' chi' t'ayin, schanhej q'uib' xil sjolom yujto wik yaj a in Jehová in tik."
        },
        {
            "number": "6",
            "text": "Ha t'a jun pekti’ chi', max yal-laj sk'och t'a stz'ey junok chamnac,"
        },
        {
            "number": "7",
            "text": "wach'chom a smam, ma snun schami, ma junok yuk'tac, ma junok yanab', palta max yal-laj sk'och t'a stz'ey yic wach' max kan t'a chukal icha yalan ley. Yowalil wach'nhej yaji yujto wik yaji."
        },
        {
            "number": "8",
            "text": "Ha t'a masanil tiempo b'aj ix yak' sti' chi', junelnhej wicnhej yaji."
        },
        {
            "number": "9",
            "text": "Talaj ay junok mach junnhej ayek' yet'oc schami, a xil sjolom to wik yaj chi', manhxo wach'oc tz'ajkan icha yalan ley. Yuj chi' ayic slajwi yek'b'at uqueoc k'ual ayic sb'oxican icha yalan ley, ichato chi' sjoxjiel xil sjolom chi'."
        },
        {
            "number": "10",
            "text": "Axo t'a yucub'ixial, syik'anb'at chawanhoc nok' paramuch yalnhej tas macanhil t'a junok winh sacerdote t'a yichanh in cajnub' b'aj tzin ch'ox in b'a."
        },
        {
            "number": "11",
            "text": "Ha winh sacerdote chi' tz'ak'an junok nok' chi' silab'il yuj smul jun anima chi'. Axo junxo nok' snhusjitz'a nok' smasanil silab'il. Icha chi' tz'aj yak'ji tup smul yuj b'aj ix cham jun anima chi' t'a stz'ey. Ha t'a jun k'u chi', a xil sjolom sq'uib'xi, wik tz'ajxicani."
        },
        {
            "number": "12",
            "text": "Tz'elxi yich jun pekti’ b'aj ix yak' sti' t'ayin. Ha jantac tiempo ix ek'b'at t'a yalanhtax chi', maxtzac ochlaj sb'isuloc, yujto a xil sjolom wik yaji, ix ixtaxeli. Anhejtona' yowalil syik'paxb'at junok nok' calnel jun ab'il sk'inal silab'il t'a wichanh a in Jehová in tik yuj stupan tas ix sk'ulej chi'."
        },
        {
            "number": "13",
            "text": "Ayic slajwi jantac tiempoal ix yak' sti' jun anima chi', yowalil sb'at t'a sti' in cajnub' b'aj tzin ch'ox in b'a."
        },
        {
            "number": "14",
            "text": "Ata' syak'och jun silab' t'a wichanh, snhusjitz'a smasanil, aton junok nok' quelem calnel jun ab'il sk'inal, malaj jab'oc spaltail. Anheja' syak'pax junok nok' nun calnel jun ab'il sk'inal, malaj jab'oc spaltail. Ha jun chi' silab' yaj yuj yak'ji tup mul. Tz'ak'ji junok nok' ch'ac calnel malaj jab'oc spaltail silab'il yic junk'olal."
        },
        {
            "number": "15",
            "text": "Anhejtona', yowalil syak' junok yune' mooch ixim pan malaj yich, a ixim harina te wach' ayoch t'ay calab'il yet' aceite. Syak'pax ixim k'oxox pan malaj yich, ayoch aceite t'ay. Junnhej tz'aj yak'an yet' yofrenda t'a ixim trigo yet' wino d'inhantaxon yak'ani."
        },
        {
            "number": "16",
            "text": "Ha junok winh sacerdote tz'ak'anoch jun silab' yuj mul chi' t'a wichanh a in Jehová in yet' silab' to snhusjitz'a smasanil."
        },
        {
            "number": "17",
            "text": "Syak'anpax nok' calnel silab'il yic junk'olal. Junnhej tz'aj yak'an yet' ixim pan malaj yich chi'. Syak'anpax ofrenda t'a ixim trigo yet' pax wino."
        },
        {
            "number": "18",
            "text": "Ha jun ix yak' sti' t'a nazareoal chi', sjoxchajel xil sjolom. Ha t'a yichanh in cajnub' sjoxchajeli. Smolk'e xil sjolom ayoch ch'oxnab'iloc to wik yaji, snhusjitz'ha t'a kal k'ak', aton k'ak' b'aj stz'a silab' yic junk'olal."
        },
        {
            "number": "19",
            "text": "Ayic slajwi sjoxjiel xil sjolom chi', a winh sacerdote tz'ik'ank'e sjenhjab' nok' calnel tajinacxo chi' yet' jun ixim pan malaj yich ayem t'a yol jun yune' mooch chi' yet' pax jun ixim k'oxox pan malaj yich, syak'anoch winh masanil t'a yol sk'ab' jun ix yak'och sb'a nazareoal chi'."
        },
        {
            "number": "20",
            "text": "Slajwi chi', sb'achanoch juntzanh chi' winh sacerdote chi' t'a wichanh a in Jehová in tik. Ha juntzanh chi' sik'b'ilel wicoc, yic heb' sacerdote chi' yaji yet' pax snhisk'ol nok' sb'achchajoch t'a wichanh, xub' nok' to sik'chajcaneli, yic winh sacerdote chi' yaji. Ayic toxo ix lajwi masanil juntzanh chi', a jun yak'nacoch sb'a nazareoal chi', tzaxo yal yuk'an wino."
        },
        {
            "number": "21",
            "text": "Aton juntzanh checnab'il tik t'a heb' nazareo: Tato ay junok nazareo chi' syak' sti' yak'an junok ofrenda ek'to t'a yichanhtaxon sleyal, yowalil sk'anab'ajej sk'ulan icha b'aj ix yak' sti' chi', xchi Jehová."
        },
        {
            "number": "22",
            "text": "Ix yalanxi Jehová t'a winhaj Moisés chi' icha tik:"
        },
        {
            "number": "23",
            "text": "Al t'a winhaj Aarón yet' t'a heb' yuninal, ayic syalan wach' lolonel heb' t'a yib'anh heb' eyetisraelal, syal heb' icha tik:"
        },
        {
            "number": "24",
            "text": "Yak'ocab' swach'k'olal Jehová t'a eyib'anh, tzex stanhwani."
        },
        {
            "number": "25",
            "text": "Ex yilocab'och Jehová t'a tzalajk'olal, sch'oxocab' swach'k'olal t'ayex."
        },
        {
            "number": "26",
            "text": "Xajanocab' tzex yiloch Jehová, yak'ocab' junk'olal t'ayex, xchiocab' heb'."
        },
        {
            "number": "27",
            "text": "Icha chi' ol yutej heb' in yak'an b'inaj t'a yib'anh heb' etisraelal. Ha inxo ol wak' in wach'k'olal t'a yib'anh heb', xchi t'a winh."
        }
    ]
}