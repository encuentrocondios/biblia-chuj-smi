{
    "chapter": "36",
    "verses": [
        {
            "number": "1",
            "text": "Ha eb' yichamtac vinaquil yaj t'a eb' yinhtilalcan Galaad, aton eb' yinhtilalcan winhaj Maquir yuninal winhaj Manasés, yuninalcan winhaj José, ix ja eb' t'a yichanh winhaj Moisés yet' eb' yajalil chonhab', ix yalan eb' icha tik:"
        },
        {
            "number": "2",
            "text": "--Ach mamin Moisés, a Jehová ix alani to ol a pojek' lum lum t'a co cal a onh yinhtilal onh Israel tik ato syala' b'aj ol quik' junjun onh. Ix yalanpaxi to a jun makan lum d'inhan ol yik' winhaj Zelofehad winh cuk'tac chamnac, syal yak'ji lum t'a eb' ix yisil winh."
        },
        {
            "number": "3",
            "text": "Palta q'uinaloc a eb' ix chi' tz'ik'an eb' winh vinac t'a junocxo inhtilal eb' quetisraelal, yuj chi' a lum chi' tzam el lum t'a yol smacb'en quinhtilal tik, axom yek' lum t'a yol smacb'en yinhtilal eb' winh syik' eb' ix chi'."
        },
        {
            "number": "4",
            "text": "Slajvi chi', axom yic sk'och yab'ilal yoch q'uinh yic tz'el tastac t'a libre, tzam canxonhej slum eb' ix chi' t'a yol smacb'en junxo inhtilal chi', tz'elcan lum t'a yol co macb'en tik, xchi eb'."
        },
        {
            "number": "5",
            "text": "Ix yalan winhaj Moisés t'a eb' icha ix aj yalan Jehová: --Ha eb' winh yinhtilalcan José, yel tas syal eb' winh."
        },
        {
            "number": "6",
            "text": "Yuj chi' a eb' ix yisil winhaj Zelofehad syal yik'an eb' ix yalnhej mach b'aj skan sgana, anhej to junnhejocab' yinhtilal eb' winh yet' eb' ix."
        },
        {
            "number": "7",
            "text": "Yujto a junjun makan lum ol yik'kan junjun yinhtilal eb' israel chi', max yal-laj yik'jiek' lum yuj junocxo inhtilal eb', palta yowalil junjun inhtilal yet' sluum ol yik'cani."
        },
        {
            "number": "8",
            "text": "Tato ay junok ix ix yalxonhej tas inhtilal ay lum smacb'en ix aycani, yowalil to a junok winh vinac anheja' yinhtilal ix chi' syik'a'. Icha chi' tz'aj yajek' junjun eb' t'a yol smacb'en ol schacan smam."
        },
        {
            "number": "9",
            "text": "Max yal-laj sb'at slum junok inhtilal t'a junocxo inhtilal. Junjun yinhtilal eb' israel scannhej yet' smacb'en ol scha'a."
        },
        {
            "number": "10",
            "text": "Yuj chi', a eb' ix yisil winhaj Zelofehad chi': Aton ix Maala, ix Tirsa, ix Hogla, ix Milca yet' ix Noa, ix sk'anab'ajej eb' ix sk'ulan icha ix yal Jehová t'a winhaj Moisés chi'. Yuj chi' a eb' winh ayto yuj sb'a yet' smam eb' ix, a eb' winh ix yik' eb' ix,"
        },
        {
            "number": "11",
            "text": "aton eb' yinhtilalcan Manasés yuninal winhaj José. Icha chi' ix aj scannhej smacb'en eb' ix t'a yol smacb'en yinhtilal b'aj cotnac smam eb' ix chi'."
        },
        {
            "number": "12",
            "text": "Aton val juntzanh ley yet' checnab'il tik ix yak'kan Jehová t'a winhaj Moisés yuj yalchaj t'a eb' israel, ayic ayek' eb' t'a yak'lical Moab, t'a sti' ha' Jordán t'a yichanh Jericó."
        }
    ]
}