{
    "chapter": "12",
    "verses": [
        {
            "number": "1",
            "text": "Ay chawanh heb' winh rey ix ak'ji ganar yuj heb' israel t'a stojolal b'aj sjawi k'u t'ha ha' Jordán. Masanil lum ix yik'kan heb', sb'atnhej lum t'a ha ha' scuch Arnón masanto sk'och t'a jolom witz Hermón yet' masanil spanhanil sti' ha' Jordán t'a stojolal b'aj sjawi k'u."
        },
        {
            "number": "2",
            "text": "Ix ak'ji ganar winhaj Sehón sreyal heb' amorreo, cajan t'a Hesbón. Ha smacb'en winh chi', sb'atnhej t'a chonhab' Aroer t'a sti' ha' Arnón, schael t'a snanhal yol ch'olan masanto t'a ha ha' scuch Jaboc, aton b'aj schael yich slum heb' amonita, syalelk'ochi aton nanhal lum Galaad."
        },
        {
            "number": "3",
            "text": "Ix ik'jipaxek' lum sch'olanil t'a stojolal b'aj sjawi k'u t'ha ha' Jordán yuj heb', tz'el yich t'ha ha' nhajab' Cineret sk'ochnhej t'ha ha' mar Muerto, t'a stojolal yic Bet-jesimot, t'a stojolal sur masanto t'a yich lum witz Pisga."
        },
        {
            "number": "4",
            "text": "Ix ak'jipax ganar winhaj Og sreyal Basán yuj heb', aton winh slajwub'alxo t'a skal heb' refaíta. Ha schonhab' winh, aton Astarot yet' Edrei."
        },
        {
            "number": "5",
            "text": "Ha smacb'en winh b'aj yak'nac reyal, tz'el yich t'a jolom witz Hermón, tzek' t'a Salca yet' t'a yol smacb'en Basán, sk'och t'a smojonal yic Gesur yet' yic Maaca, masanto t'a nanhalxo lum Galaad, lum yiquejnac winhaj Sehón sreyal Hesbón."
        },
        {
            "number": "6",
            "text": "Ix ak'ji ganar juntzanh heb' winh rey chi' yuj winhaj Moisés, winh schecab' Jehová yet' heb' israel. Ix ak'jican juntzanh lum chi' t'a heb' yinhtilalcan Rubén, t'a heb' yinhtilalcan Gad yet' t'a nanhalxo heb' yinhtilalcan Manasés."
        },
        {
            "number": "7",
            "text": "Aton masanil juntzanh heb' winh rey ix ak'ji ganar yuj winhaj Josué yet' heb' israel t'a stojolal b'aj tz'em k'u t'ha ha' Jordán. Scot t'a Baal-gad t'a sch'olanil Líbano masanto t'a yich lum witz Halac, t'a slak'anil Seir. Ixlajwi chi', ix spucanek' masanil juntzanh lum chi' winhaj Josué chi' t'a skal heb' yetisraelal, ato syal junjun makan yinhtilal heb', yuj chi' ix ak'jican lum yicoc heb' t'a junelnhej."
        },
        {
            "number": "8",
            "text": "Masanil lum tzalquixtac, lum ak'lictac, lum sch'olanil ha' Jordán, lum pak'an, lum taquinhtac lu'um yet' lum Neguev. Masanil juntzanh lum chi' aton lum yiccan heb' hitita, heb' amorreo, heb' cananeo, heb' ferezeo, heb' heweo yet' heb' jebuseo."
        },
        {
            "number": "9",
            "text": "Ha juntzanh chonhab' tik ix ak'ji ganar yet' sreyal: Aton chonhab' Jericó, Hai aton jun chonhab' ay t'a slak'anil Betel, chonhab' Jerusalén, Hebrón, Jarmut, Laquis, Eglón, Gezer, Debir, Geder, Horma, Arad, Libna, Adulam, Maceda, Betel, Tapúa, Hefer, Afec, Sarón, Madón, Hazor, Simron-merón, Acsaf, Taanac, Meguido, Cedes, Jocneam t'a yol yic Carmelo, Dor, t'a switzaltac yol yic Dor chi', Goim t'a yol yic Gilgal yet' Tirsa. Ha juntzanh chonhab' tik yet' sreyal junjun, 31 t'a smasanil."
        }
    ]
}