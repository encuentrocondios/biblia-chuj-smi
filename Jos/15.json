{
    "chapter": "15",
    "verses": [
        {
            "number": "1",
            "text": "A lum luum ix yik' eb' yinhtilal Judá, ato syal jay macanh yaj eb', ix k'och lum d'a smojonal yic Edom. Axo d'a sur, ix k'och lum d'a taquinh lum yic Zin."
        },
        {
            "number": "2",
            "text": "A d'a jun pak'an chi' tz'ek' smojonal sur yic a' mar Muerto,"
        },
        {
            "number": "3",
            "text": "sb'at d'a lum vitz sq'ue d'a Acrabim, tz'ek' d'a taquinh lum yic Zin, tz'ek' d'a sur d'a yic Cades-barnea. Slajvi chi', sb'atnhej d'a Hezrón, sq'uek'och d'a Adar, smeltzajb'at d'a Carca."
        },
        {
            "number": "4",
            "text": "Ata' sb'atnhej masanto d'a Asmón, tz'elk'och d'a a' eluma' d'a yol yik' Egipto, sk'ochcan d'a a' mar Mediterráneo, aton jun tic ix och smojonaloc Judá d'a sur."
        },
        {
            "number": "5",
            "text": "Axo d'a stojolal b'aj sjavi k'u, a a' mar Muerto ayoch smojonaloc, masanto b'aj sk'ochcan a' Jordán d'a a' mar Muerto chi'. Ata' sb'atpaxcan smojonal d'a norte,"
        },
        {
            "number": "6",
            "text": "sq'uek'och d'a Bet-hogla, tz'ek' d'a snorteal Bet-arabá, sb'atxi lum ta', masanto sk'och d'a q'uen tenam yic vinhaj Bohán, yuninal vinhaj Rubén."
        },
        {
            "number": "7",
            "text": "Slajvi chi', sq'ue d'a sch'olanil yic Acor sk'och d'a Debir, axo ta' smeltzajb'at d'a Gilgal ay d'a yichanhcot lum vitz d'a Adumín, d'a stojolal sur d'a jun a a' sb'eyi. Slajvi chi', tz'ek' jun mojon chi' d'a sjaj a a' yic En-semes, masanto sk'och d'a sjaj a' yic En-rogel,"
        },
        {
            "number": "8",
            "text": "tz'ek' d'a sch'olanil lum yic vinh yuninal vinhaj Hinom, d'a stojolal sur yic Jebús, aton chonhab' Jerusalén. Slajvi chi' sq'ue d'a sjolom lum vitz d'a stojolal b'aj tz'em k'u d'a sch'olanil Hinom yed' d'a snorteal sch'olanil Refaim,"
        },
        {
            "number": "9",
            "text": "smeltzajb'at d'a jolom vitz chi', masanto b'aj sq'ueul sjaj a' yic Neftoa, masanto d'a nivac chonhab' d'a jolom vitz yic Efrón, tz'ek' d'a Baala, scuchpax Quiriat-jearim."
        },
        {
            "number": "10",
            "text": "A d'a Baala chi' smeltzajb'at smojonal d'a stojolal b'aj tz'em k'u, masanto sk'och d'a jolom vitz yic Seir, tz'ek' d'a scostil lum vitz Jearim ma Quesalón d'a norte, slajvi chi' tz'emk'och d'a chonhab' Bet-semes, tz'ek'k'och d'a chonhab' Timna,"
        },
        {
            "number": "11",
            "text": "masanto d'a stojolal norte yic Ecrón, sb'atxi, masanto sk'och d'a Sicrón, tz'ek' d'a jolom vitz yic Baala. Slajvi chi' tz'elk'och d'a Jabneel, axo slajvicank'och chi' d'a a' mar Mediterráneo."
        },
        {
            "number": "12",
            "text": "Aton a' mar Mediterráneo chi' ayoch smojonaloc d'a stojolal b'aj tz'em k'u. Aton juntzanh chi' smojonal lum ix can smacb'enoc eb' yinhtilal Judá, ayic ix pojchajb'at lum d'a scal junjun macanh eb'."
        },
        {
            "number": "13",
            "text": "Ix yak'an jun macanh lum yol smacb'en Judá vinhaj Josué d'a vinhaj Caleb yuninal vinhaj Jefone, icha aj yalan Jehová, aton lum Hebrón ix ak'ji d'a vinh. A jun chonhab' Hebrón chi' schonhab' vinhaj Arba d'a peca'. A vinhaj Arba chi', a vinhaj Anac aycan yinhtilal vinh."
        },
        {
            "number": "14",
            "text": "Oxvanh yinhtilal vinhaj Anac chi' ix spechel vinhaj Caleb chi' d'a Hebrón, aton vinhaj Sesai, vinhaj Ahimán yed' vinhaj Talmai."
        },
        {
            "number": "15",
            "text": "Ix lajvi chi', ix b'atpax vinhaj Caleb chi' yak' oval yed' eb' ay d'a chonhab' Debir, Quiriat-sefer sb'i d'a peca'."
        },
        {
            "number": "16",
            "text": "Ix yalan vinh: A mach tz'ak'an oval yed' jun chonhab' tic, tato syak' ganar oval chi', ol vak' ix Acsa ix visil yetb'eyumoc, xchi vinh."
        },
        {
            "number": "17",
            "text": "A vinh ix ak'an ganar jun chonhab' chi', aton vinhaj Otoniel yuninal vinhaj Cenaz, yuk'tac vinhaj Caleb chi', yuj chi' ix yak' ix yisil vinh chi' yetb'eyumoc vinhaj Otoniel chi'."
        },
        {
            "number": "18",
            "text": "Axo yic ix lajvi yik'lan sb'a eb' chi', ix yalan vinhaj Otoniel chi' d'a ix Acsa chi' to sk'an slum ix d'a vinh smam chi'. Yuj chi' ayic ix emta ix d'a yib'anh nok' b'uru, ix sk'anb'an vinh smam ix chi' d'ay icha tic: --¿Tas tza nib'ej? xchi vinh d'a ix."
        },
        {
            "number": "19",
            "text": "Ix yalan ix: --Ina a lum taquinh lum ix ak' d'ayin d'a Neguev, elocab' d'a a k'ol to tzak' lum yax sat d'ayin, lum ay yal sat, xchi ix. Yuj chi' ix yak' junxo lum vinh d'a ix. Ay sjaj a a' d'a sat luum d'a sjolomtac yed' junxo a' d'a syoptac luum."
        },
        {
            "number": "20",
            "text": "Aton lum smacb'en eb' yinhtilal Judá tic, ix pojchajcanb'at lum d'a scal eb' d'a macquiltaquil, ato syal jay macanh yaj eb'."
        },
        {
            "number": "21",
            "text": "A d'a lum b'ab'el macanh, 29 chonhab' ay d'a luum yed' yaldeail junjun, a d'a tz'inan lum d'a sur scan luum, d'a smojonal yic Edom, aton sb'i juntzanh chonhab' chi': Cabseel, Edar, Jagur, Cina, Dimona, Adada, Cedes, Hazor, Itnán, Zif, Telem, Bealot, Hazor-hadata, Queriot, Hezrón scuchanpax Hazor, Amam, Sema, Molada, Hazar-gada, Hesmón, Bet-pelet, Hazar-sual, Beerseba, Bizotia, Baala, Iim, Esem, Eltolad, Quesil, Horma, Siclag, Madmana, Sansana, Lebaot, Silhim, Aín yed' Rimón."
        },
        {
            "number": "22",
            "text": "Axo lum schab'il macanh, 14 chonhab' ay d'a luum yed' yaldeail junjun, a d'a yichtac lum vitz d'a stojolal norte scan luum, aton sb'i juntzanh chonhab' chi': Estaol, Zora, Asena, Zanoa, En-ganim, Tapúa, Enam, Jarmut, Adulam, Soco, Azeca, Saaraim, Aditaim, Gedera yed' Gederotaim."
        },
        {
            "number": "23",
            "text": "Axo lum yoxil macanh, 16 chonhab' ay d'a luum yed' yaldeail junjun, a d'a yichtac lum vitz d'a stojolal sur scan luum, aton sb'i juntzanh chonhab' chi': Zenán, Hadasa, Migdal-gad, Dileán, Mizpa, Jocteel, Laquis, Boscat, Eglón, Cabón, Lahmam, Quitlis, Gederot, Bet-dagón, Naama yed' Maceda."
        },
        {
            "number": "24",
            "text": "Axo lum schanhil macanh, b'alunhe' chonhab' ay d'a luum yed' yaldeail junjun, a d'a yichtac lum vitz d'a scal norte yed' sur scan luum, aton sb'i juntzanh chonhab' chi': Libna, Eter, Asán, Jifta, Asena, Nezib, Keila, Aczib yed' Maresa."
        },
        {
            "number": "25",
            "text": "Axo lum yoil macanh, a d'a sti' a' mar Mediterráneo ay luum. Aton juntzanh chonhab' tic yed' yaldeail junjun: Aton Ecrón yed' juntzanhxo chonhab' ay d'a slak'anil, Asdod yed' juntzanhxo nivac chonhab' ay d'a slak'anil yed' Gaza yed' juntzanhxo chonhab' d'a stitac a' mar Mediterráneo masanto sk'och d'a a' eluma' d'a yol yic Egipto."
        },
        {
            "number": "26",
            "text": "Axo lum svaquil macanh, uxluche' chonhab' ay d'a luum yed' yaldeail junjun, a d'a lum tzalquixtac scan luum, aton sb'i juntzanh chonhab' chi': Samir, Jatir, Soco, Dana, Quiriat-sana scuchanpax Debir, Anab, Estemoa, Anim, Gosén, Holón yed' Gilo."
        },
        {
            "number": "27",
            "text": "Axo lum yuquil macanh, b'alunhe' chonhab' ay d'a luum yed' yaldeail junjun, a d'a tzalquixtac scan luum, aton sb'i juntzanh chonhab' chi': Arab, Duma, Esán, Janum, Bet-tapúa, Afeca, Humta, Quiriat-arba aton Hebrón yed' Sior."
        },
        {
            "number": "28",
            "text": "Axo lum svajxaquil macanh, lajunhe' chonhab' ay d'a luum yed' yaldeail junjun, a d'a tzalquixtac scan luum, aton sb'i juntzanh chonhab' chi': Maón, Carmel, Zif, Juta, Jezreel, Jocdeam, Zanoa, Caín, Gabaa yed' Timna."
        },
        {
            "number": "29",
            "text": "Axo lum sb'alunhil macanh, vaque' chonhab' ay d'a luum yed' yaldeail junjun, anheja' pax d'a tzalquixtac scan luum, aton sb'i juntzanh chonhab' chi': Halhul, Bet-sur, Gedor, Maarat, Bet-anot yed' Eltecón."
        },
        {
            "number": "30",
            "text": "Axo lum slajunhil macanh, chab' chonhab' ay d'a luum yed' yaldeail junjun, a d'a tzalquixtac pax scan luum, aton sb'i juntzanh chonhab' chi': Quiriat-baal, scuchanpax Quiriat-jearim yed' Rabá."
        },
        {
            "number": "31",
            "text": "Axo lum yuxluchil macanh, vaque' chonhab' ay d'a luum yed' yaldeail junjun, a d'a tz'inan lum scan luum, aton sb'i juntzanh chonhab' chi': Bet-arabá, Midín, Secaca, Nibsán, schonhab'il Atz'am Atz'am yed' En-gadi."
        },
        {
            "number": "32",
            "text": "A eb' yinhtilal Judá chi', maj yal-laj spechanel eb' jebuseo eb' cajan d'a Jerusalén, yuj chi' ix cannhej eb' jebuseo chi' d'a scal eb'."
        }
    ]
}