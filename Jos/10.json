{
    "chapter": "10",
    "verses": [
        {
            "number": "1",
            "text": "Ha vinhaj Adonisedec sreyal Jerusalén, a ix yab'an vinh to ix satjiel chonhab' Hai yet' vinh sreyal yuj vinhaj Josué chi', icha ix aj satjiel chonhab' Jericó yet' sreyal. Ix yab'anpax vinh to a eb' gabaonita toxo ix yak'och sb'a eb' t'a yol sk'ab' eb' israel yuj scolan sb'a, cajanxoek' eb' t'a skal eb'."
        },
        {
            "number": "2",
            "text": "Yuj chi' ix te xiv vinh, yujto a chonhab' Gabaón, te niwan chonhab' icha juntzanhxo nivac chonhab' ay sreyal, te ek'to t'a yichanh chonhab' Hai, te ay smay eb' t'a oval."
        },
        {
            "number": "3",
            "text": "Yuj chi' ix yalb'at vinhaj Adonisedec chi' t'a vinhaj Hoham sreyal Hebrón, t'a vinhaj Piream sreyal Jarmut, t'a vinhaj Jafía sreyal Laquis yet' t'a vinhaj Debir sreyal Eglón, icha tik:"
        },
        {
            "number": "4",
            "text": "Cotanhec, ochanhec ved'oc, scak'an oval yet' chonhab' Gabaón, yujto ix yak'och sb'a yet' vinhaj Josué yet' chonhab' Israel, xchib'at vinh t'a eb' vinh."
        },
        {
            "number": "5",
            "text": "Yuj chi' junxonhej ix yutej sb'a ovanh eb' vinh rey chi'. Ix b'at eb' vinh yet' eb' vinh soldado, ix sb'oanq'ue scampamento eb' vinh t'a slak'anil chonhab' Gabaón, yuj yak'an oval eb' vinh yet'oc."
        },
        {
            "number": "6",
            "text": "Yuj chi' a eb' aj Gabaón chi' ix yalcot eb' t'a vinhaj Josué b'aj ayek' t'a scampamento t'a Gilgal, icha tik: Cotanh t'a elanhchamel yic tzul onh a colan a onh a checab' onh tik, yujto a masanil eb' vinh sreyal amorreo cajan t'a tzalquixtac, junnhej ix yutej sb'a eb' yic tzonh satanel eb', xchicot eb' t'a vinh."
        },
        {
            "number": "7",
            "text": "Yuj chi', ix b'at vinhaj Josué t'a Gilgal chi' ix yik'anb'at eb' vinh soldado vinh te tek'an."
        },
        {
            "number": "8",
            "text": "Ix yalan Jehová t'a vinh icha tik: Manh ach xiv t'a eb', a in ol vak'och eb' t'a yol a k'ab', malaj junok eb' ol yal stek'b'an sb'ha t'a ichanh, xchi t'a vinh."
        },
        {
            "number": "9",
            "text": "Pilan ak'val ix b'ey vinhaj Josué yet' eb' vinh soldado chi', ix k'och eb' t'a Gabaón t'a scampamento eb' amorreo, satk'olal yaj eb' amorreo chi' ix k'och vinh yak' oval yet' eb'."
        },
        {
            "number": "10",
            "text": "Axo Jehová ix ak'anoch jun niwan xivk'olal t'a eb', ayic ix yilanb'at eb' israel eb'. Yuj chi' manhxo jantacoc eb' amorreo ix miljicham yuj eb' israel t'a Gabaón chi', ix b'at eb' t'a spatic eb' t'a jun b'e pichan yem t'a Bet-horón, ix smilancham jantac eb' ix yamchaj yuj eb' masanto ix k'och eb' t'a Azeca yet' t'a Maceda."
        },
        {
            "number": "11",
            "text": "Ay eb' amorreo chi' ix yak' ganar yeli. Yacb'an van spichlajem eb' t'a vitzal Bet-horón, haxo Jehová ix ak'ancot q'uen nivac sacb'at t'a yib'anh eb', masanto t'a Azeca, yuj chi' ek'to eb' ix cham yuj q'uen sacb'at chi' t'a yichanh eb' ix xicjicham t'a q'uen espada yuj eb' israel."
        },
        {
            "number": "12",
            "text": "Ayic van yak'jioch eb' amorreo chi' t'a yol sk'ab' eb' israel yuj Jehová, ix yalan vinhaj Josué t'a Jehová chi' t'a yichanh masanil anima icha tik: Ochocab' vaan k'u t'a yib'anh Gabaón, ochocab' vaan q'uen uj t'a yib'anh sch'olanil Ajalón, xchi vinh."
        },
        {
            "number": "13",
            "text": "Yuj chi' ix och vaan k'u yet' q'uen uj, masanto ix satel eb' ayoch ajk'olal t'a eb' israel chi'. Icha chi' yaj stz'ib'chajcan t'a Jazer to ix och vaan sb'ey k'u t'a snanhal satcha’anh, quen am manh junok k'ual ix och vaan sb'eyi, majxo k'ik'b'oclaj."
        },
        {
            "number": "14",
            "text": "Malaj junok k'ual ujinac icha ix uji t'a jun k'u chi', malaj pax junocxo ol ujoc, yujto ix yab' Jehová tas ix yal junok anima, yujto a ix colvaj yet' eb' israel t'a oval."
        },
        {
            "number": "15",
            "text": "Ayic ix satcanel masanil eb' amorreo chi', ix meltzaj vinhaj Josué yet' eb' israel t'a Gilgal chi'."
        },
        {
            "number": "16",
            "text": "Ayic van yak'an oval eb' israel chi' yet' eb' amorreo, a ovanh eb' vinh sreyal eb' chi', ix b'at sk'ub'ejel sb'a eb' vinh t'a yol jun q'uen nhaq'ueen t'a Maceda."
        },
        {
            "number": "17",
            "text": "Axo ix aji, ix ilchajelta eb' vinh t'a yol q'uen nhaq'ueen chi', yuj chi' ix b'at alchaj t'a vinhaj Josué."
        },
        {
            "number": "18",
            "text": "Ix yalan vinh icha tik: B'alecoch q'uen q'ueen t'a sti' q'uen nhaq'ueen chi' yic smacchajcani. Tz'ochpaxcan eb' vinh soldado stanhvej sti' q'ueen."
        },
        {
            "number": "19",
            "text": "Ha exxo tik, ixiquec t'a spatic juntzanhxo eb' ajk'ol van yel chi'. Manhxo e cha meltzaj eb' t'a schonhab', yujto a Jehová co Diosal toxo ix ak'anoch eb' t'a yol co k'ab', xchi vinh."
        },
        {
            "number": "20",
            "text": "Ix ak'ji ganar masanil eb' amorreo yuj vinhaj Josué yet' eb' vinh soldado israel chi'. Te niwan eb' ix chami, haxo eb' maj chamlaj t'a oval chi' ix b'atcan eb' scol sb'ha t'a schonhab' ayoch smuroal."
        },
        {
            "number": "21",
            "text": "Axo eb' vinh soldado israel, ix meltzaj eb' vinh t'a scampamento t'a Maceda b'aj aycan vinhaj Josué chi', malaj tas ix ik'an eb' vinh, manhxalaj mach ixto comon b'uchvaj t'a eb'."
        },
        {
            "number": "22",
            "text": "Ix yalan vinhaj Josué chi' icha tik: Jaquec q'uen nhaq'ueen tik, tzeyik'anelta eb' vinh rey chi' yovanhil, xchi vinh."
        },
        {
            "number": "23",
            "text": "Yuj chi' ix yiq'uelta ovanh eb' vinh rey ayoch t'a yol q'uen nhaq'ueen chi' eb' israel, aton vinh sreyal Jerusalén, vinh sreyal Hebrón, vinh sreyal Jarmut, vinh sreyal Laquis yet' vinh sreyal Eglón."
        },
        {
            "number": "24",
            "text": "Ayic ix ik'jielta eb' vinh t'a yichanh vinhaj Josué chi', ix yavtan masanil eb' vinh soldado israel chi' vinh, ix yalan vinh t'a eb' yajal soldado ayek' yet' vinh icha tik: Nitzeccot e b'a, tzex q'ue tek'tek' t'a sjaj juntzanh eb' vinh rey tik, xchi vinh. Ix sk'anab'ajan eb' icha ix yal vinh."
        },
        {
            "number": "25",
            "text": "Ix yalanxi vinh t'a eb' vinh: Manh ex xivoc, mocab' chab'axq'ue e k'ool. Te tek'an tzeyutej e b'a eyak'an oval, yujto ix yal Jehová to icha val tik ol yutej masanil eb' ayoch ajk'olal t'ayonh, xchi vinh t'a eb'."
        },
        {
            "number": "26",
            "text": "Ixlajwi chi', ix yalan vinh to smiljicham juntzanh eb' vinh rey chi', to sq'ue d'unhan eb' vinh t'a junjunoc te te' masanto tz'em k'u."
        },
        {
            "number": "27",
            "text": "Axo yic vanxo sq'uik'b'i, ix yalan vinhaj Josué chi' to tz'ik'jiemta eb' vinh, tz'ak'jicanoch eb' vinh t'a yol q'uen nhaq'ueen b'aj ix sk'ub'ejel sb'a chi'. Ix macchajcan sti' q'ueen yet' juntzanh nivac q'ueen, ix kan q'uen ta' t'a junelnhej."
        },
        {
            "number": "28",
            "text": "Anheja' t'a jun k'u chi', ix och vinhaj Josué chi' t'a chonhab' Maceda yet' eb' vinh soldado, ix satanel masanil tas eb'. Ix xicancham masanil anima eb' t'a chonhab' chi' yet' yespada, manhxo junok ix cani. Ix smilcham vinh sreyal Maceda chi' eb' icha val ix aj vinh sreyal Jericó."
        },
        {
            "number": "29",
            "text": "Ixlajwi chi', ix b'at vinhaj Josué chi' yet' eb' vinh soldado t'a chonhab' Libna, ix yak'an oval eb' yet'oc."
        },
        {
            "number": "30",
            "text": "Ix ak'jipaxoch jun chonhab' chi' yet' sreyal t'a yol sk'ab' eb' yuj Jehová. Manhxa junok ix kan ta'. Ix smilcham vinh sreyal Libna chi' eb' icha val ix aj vinh sreyal Jericó."
        },
        {
            "number": "31",
            "text": "Ixlajwi satanel chonhab' Libna chi' eb', ix b'atxi eb' t'a Laquis, ix sb'oanq'ue scampamento eb' t'a yichanh jun chonhab' chi', ix yak'an oval eb' yet'oc."
        },
        {
            "number": "32",
            "text": "Axo t'a yevial chi', ix ak'jioch jun chonhab' chi' t'a yol sk'ab' eb' yuj Jehová. Icha ix yutej Libna eb', ix smilancham masanil eb' anima eb'."
        },
        {
            "number": "33",
            "text": "Axo vinhaj Horam sreyal Gezer, ix q'uek'och yet' eb' vinh soldado yic scolvaj yet' eb' aj Laquis chi' yalani, palta a eb' israel chi' ix satanel vinhaj Horam chi' yet' masanil eb' vinh soldado, manhxa junok eb' ix cani."
        },
        {
            "number": "34",
            "text": "Axo yic ix lajvi oval t'a Laquis chi', ix b'at vinhaj Josué chi' yet' eb' vinh soldado t'a chonhab' Eglón, ix sb'oanq'ue scampamento eb' t'a slak'anil chi', ix yak'an oval eb' yet'oc."
        },
        {
            "number": "35",
            "text": "Anheja' t'a jun k'u chi', masanil mach cajan ta' ix satel eb', manhxo junok ixto cani, icha ix utaj Laquis."
        },
        {
            "number": "36",
            "text": "Ix el eb' t'a Eglón chi', ix k'och eb' t'a Hebrón, yic syak'anpax oval eb' yet'oc."
        },
        {
            "number": "37",
            "text": "Ayic ix och eb' chi' t'ay, ix satanel eb' t'a junelnhej. Ix smilancham vinh sreyal jun chonhab' chi' eb' yet' masanil anima yet' juntzanhxo anima ay t'a juntzanhxo chonhab' t'a slak'anil chi', icha val ix aj Eglón."
        },
        {
            "number": "38",
            "text": "Ayic ix lajvicanel chi', ix b'at vinhaj Josué chi' yet' eb' vinh soldado yak' oval yet' chonhab' Debir."
        },
        {
            "number": "39",
            "text": "Ix smilancham vinh sreyal eb' yet' masanil eb' anima cajan t'a slak'anil chi'. Manhxo junok anima cajan t'a Debir chi' ixto cani. Ix satel eb' smasanil, icha ix aj Hebrón yet' Libna yet' sreyal."
        },
        {
            "number": "40",
            "text": "Icha chi' ix aj satjiel masanil eb' anima cajan t'a juntzanh lugar chi' yuj vinhaj Josué chi': Aton masanil eb' rey t'a yol yic Neguev, t'a tzalquixtac, t'a ak'lictac yet' t'a pak'quiltac, manhxa junok pitzan ix cani. Ix elk'och icha val ix aj yalan Jehová sDiosal Israel."
        },
        {
            "number": "41",
            "text": "D'a junelnhej ix satel masanil juntzanh chonhab' eb', ix schael yich t'a Cades-barnea masanto ix q'uek'och t'a Gaza yet' masanil yic Gosén, masanto ix k'och t'a Gabaón t'a norte."
        },
        {
            "number": "42",
            "text": "Ha Jehová sDiosal Israel ix colvaj yet' eb' t'a oval chi', yuj chi' ix yak' ganar eb' syaman masanil eb' vinh sreyal juntzanh chonhab' chi', yic syiquejcan masanil sluum eb' chi' eb'. Ayic ix schaanel yich eb' israel chi' yak'an oval, ix yak'nhej oval eb' masanto ix yiquejcan eb' smasanil, ix lajvi chi' ix meltzaj vinhaj Josué chi' yet' eb' vinh soldado t'a scampamento t'a Gilgal."
        }
    ]
}