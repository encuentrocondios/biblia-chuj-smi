{
    "chapter": "18",
    "verses": [
        {
            "number": "1",
            "text": "Ayic ix lajwi yak'an ganar masanil lum lum chi' heb' israel, ix smolb'an sb'a heb' smasanil t'a Silo, ix sb'oank'e scajnub' Jehová heb', aton b'aj sch'ox sb'a Jehová chi'."
        },
        {
            "number": "2",
            "text": "Palta uc macanhto heb' yinhtilal Israel manto schalaj sluum."
        },
        {
            "number": "3",
            "text": "Yuj chi' ix yal winhaj Josué t'a heb' icha tik: ¿B'aq'uinh wal ol ex cajnaj t'a sat lum lum ix yak' Jehová t'ayonh, aton ko Diosal yet' sDiosal heb' ko mam quicham?"
        },
        {
            "number": "4",
            "text": "Sik'equel oxtacwanhoc winak t'a skal junjun makan inhtilal, yic tzin checb'at yil masanil lum lum chi'. Ol yalan heb' wab'i tas wal yaj lu'um, yic wach' ol yal in pucanb'at lum t'ayex."
        },
        {
            "number": "5",
            "text": "Ha juntzanh heb' winh chi' uc makan ol aj yechtanel lum heb' winh, a lum yic heb' yinhtilal Judá aycan lum t'a sur, haxo lum yic heb' yinhtilal José aycan lum t'a norte."
        },
        {
            "number": "6",
            "text": "Ayic ol lajwoc yechtan lum heb' winh, ol yik'ancot heb' winh t'ayin tas yaj lu'um. Ha in xo ol wak'och suerte t'a lu'um t'a yichanh Jehová ko Diosal."
        },
        {
            "number": "7",
            "text": "Axo pax heb' lewita, malaj junok makan slum heb' ol yik'a'. Ha tas ol yik' heb', aton sacerdoteal t'a yichanh Jehová. Ha pax heb' yinhtilal Gad, heb' yic Rubén yet' nanhalxo yinhtilal Manasés, ayxo smacb'en heb' t'a stojolal b'aj sjawi k'u t'ha ha' Jordán, aton lum yak'naccan winhaj Moisés schecab' Jehová t'a heb', xchi winhaj Josué chi'."
        },
        {
            "number": "8",
            "text": "Ayic wan sb'at heb' winh yechtej lum chi', ix yalan winhaj Josué chi' t'a heb' winh: Ixiquec t'a masanil juntzanh lu'um chi', tze tz'ib'ani chajtil yaj lu'um. Ayic slajwi eyilan lum chi', tzex paxta, a inxo ol wak'och suerte t'a lu'um t'a yichanh Jehová t'a Silo tik, xchi winh t'a heb' winh."
        },
        {
            "number": "9",
            "text": "Ix b'at heb' winh yil lu'um, ix ek' heb' winh t'a masanil juntzanh chonhab' chi'. Uc makan ix aj yechtan lum heb' winh, ix stz'ib'ancot heb' winh masanil tastac ix aj junjun makan lu'um, ato syal sb'isul juntzanh chonhab'. Ixlajwi chi', ix jax heb' winh t'a campamento t'a Silo b'aj aycan winhaj Josué chi'."
        },
        {
            "number": "10",
            "text": "Icha chi' ix aj spojanek' lum lum chi' winh t'a heb' yetchonhab' t'a Silo, ix yak'anoch suerte winh t'a lu'um t'a yichanh Jehová."
        },
        {
            "number": "11",
            "text": "Ha lum b'ab'el makan ix och suerte t'ay, aton lum ix yik' heb' yinhtilal Benjamín, ato syal jay makan yaj heb'. Ha lum ix yik' heb' chi', ha t'a snanhal lum yic heb' yinhtilal Judá yet' lum yic heb' yinhtilal José ix kan lu'um."
        },
        {
            "number": "12",
            "text": "Ha smojonal lu'um t'a norte, tz'el yich t'ha ha' Jordán, sb'atnhej t'a snorteal Jericó, sb'atnhej t'a tzalquixtac t'a stojolal b'aj tz'em k'u, tz'elk'och t'a tzinan lum t'a yol yic Bet-avén."
        },
        {
            "number": "13",
            "text": "Sb'atnhej, tzek' t'a yalanh emta chonhab' Luz scuchanpax Betel t'a sur, tz'emk'och t'a Atarot-adar t'a slak'anil lum witz ay t'a sur yic junxo Bet-horón ay t'a yalanh."
        },
        {
            "number": "14",
            "text": "Smeltzajb'at smojonal chi' t'a stojolal sur t'a lum witz ay t'a yichanh Bet-horón chi', masanto t'a Quiriat-baal, scuchanpax Quiriat-jearim, yic heb' yinhtilal Judá yaj jun chonhab' chi'. Aton smojonal t'a stojolal b'aj tz'em k'u."
        },
        {
            "number": "15",
            "text": "Axo smojonal t'a sur tz'elk'och t'a Quiriat-jearim t'a stojolal b'aj tz'em k'u, masanto b'aj sk'eul sjaj ha ha' yic Neftoa,"
        },
        {
            "number": "16",
            "text": "masanto tz'emk'och t'a lum witz ay t'a yichanh sch'olanil yic Ben-hinom, t'a snorteal ch'olan yic Refaim. Tz'empaxk'och t'a sch'olanil yic Hinom, tzek' t'a stz'eyel lum witz yic Jebús, sb'atnhej t'a sjaj ha' Rogel."
        },
        {
            "number": "17",
            "text": "Slajwi chi' smeltzajpaxb'at t'a norte, tz'elk'och t'a En-semes, sb'atnhej masanto t'a Gelilot, t'a yichanh lum witzal Adumín, tz'emk'och t'a sat k'een yic winhaj Bohán yuninal winhaj Rubén."
        },
        {
            "number": "18",
            "text": "Tz'ek'pax t'a switzal stojolal norte, t'a yichanh sch'olanil ha' Jordán, masanto t'ha ha' Jordán chi'."
        },
        {
            "number": "19",
            "text": "Tz'ek'pax t'a norte yic Bet-hogla, slajwicank'och t'a jun sk'ab' ha' mar t'a snorteal yic ha' mar Muerto, b'aj sk'ochcan ha' Jordán, aton smojonal t'a sur chi'."
        },
        {
            "number": "20",
            "text": "Axo ha' Jordán ayoch smojonaloc t'a stojolal b'aj sjawi k'u. Aton juntzanh tik smojonal lum ix pojchajek' t'a skal yinhtilal Benjamín."
        },
        {
            "number": "21",
            "text": "Ha juntzanh chonhab' ix yik'kan heb' yinhtilal Benjamín chi', 12 t'a smasanil yet' yaldeail, aton Jericó, Bet-hogla, Emec-casis, Bet-arabá, Zemaraim, Betel, Awim, Pará, Ofra, Quefar-haamoni, Ofni yet' Geba."
        },
        {
            "number": "22",
            "text": "Yic pax 14 chonhab' heb' yet' yaldeail, aton Gabaón, Ramá, Beerot, Mizpa, Cafira, Mozah, Requem, Irpeel, Tarala, Zela, Elef, Jebús, aton chonhab' Jerusalén, Gabaa yet' Quiriat. Aton lum tik ix yik' heb' yinhtilal Benjamín."
        }
    ]
}