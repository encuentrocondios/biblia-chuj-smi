{
    "chapter": "14",
    "verses": [
        {
            "number": "1",
            "text": "Ay nanhal slajunhil eb' yinhtilalcan Israel mantzac scha sluum. Ix scha slum eb' chi' t'a lum Canaán, ix pojchajek' lu'um yuj vinhaj sacerdote Eleazar yet' vinhaj Josué yuninal vinhaj Nun yet' eb' yajal yaj t'a junjun yinhtilal eb' israel. Ix pojjiek' lum t'a eb' t'a suerteal, ato syal b'aj ix sch'ox Dios t'a junjun makan eb' icha val ajnac yalan Jehová t'a vinhaj Moisés."
        },
        {
            "number": "2",
            "text": "Yak'nacxopaxcan lum sk'axepalek' ha' Jordán vinhaj Moisés t'a nanhal yoxilxo makan eb' yinhtilalcan Israel chi'. Axo pax eb' yinhtilalcan vinhaj Leví, malaj slum eb' ix ak'ji, yujto a eb' yinhtilalcan José, chab' makan ix aj eb', aton eb' yic Manasés yet' eb' yic Efraín. Yuj chi' a eb' yinhtilalcan vinhaj Leví chi' maj yik' junok makan sluum eb' b'aj junnhej tz'ajcani, palta anhej juntzanh chonhab' b'aj syal scajnaj eb' yet' lum ay t'a spatictac schonhab' eb' chi' b'aj sva nok' smolb'etzal nok' eb', aton chi' ix ak'ji t'a eb'."
        },
        {
            "number": "3",
            "text": "Ix spojek' lum eb' israel chi' t'a spatic icha val ajnac yalan Jehová t'a vinhaj Moisés."
        },
        {
            "number": "4",
            "text": "Ha eb' yinhtilal Judá ix javi eb' t'a Gilgal yic slolon eb' yet' vinhaj Josué. Axo vinhaj Caleb cenezeo yuninal vinhaj Jefone, ix alan t'a vinhaj Josué chi' icha tik: Nacot tas yalnac Jehová t'a vinh schecab', aton vinhaj Moisés, ayic yalannac uuj yet' vuuj ayic ayonh ek' t'a Cades-barnea."
        },
        {
            "number": "5",
            "text": "Yictax 40 ab'il in q'uinal, schecannac onh cot vinh t'a Cades-barnea chi', yuj culnaquek' quil tastac yilji jun lu'um tik. Axo yic co k'ochnacxi, icha val aj vilan lu'um, icha chi' vutej valani."
        },
        {
            "number": "6",
            "text": "Axo pax juntzanhxo eb' vinh ulek' qued'oc, manh wach'oc yutej eb' vinh yalani, xib'tej eb' anima chi' eb' vinh, a onhxo pax tik jun, wach' cutej calani, yujto tojolnhej yaj co pensar t'a yichanh Jehová co Diosal."
        },
        {
            "number": "7",
            "text": "Yuj chi' ha t'a jun k'u chi', yak'kan sti' vinhaj Moisés t'ayin, yalan vinh icha tik: Ha lum lum b'aj ix ach ek' il chi', ic yaj lum yet' eb' inhtilal t'a junelnhej, yujto te tojol a pensar t'a yichanh Jehová co Diosal, xchican vinh."
        },
        {
            "number": "8",
            "text": "Ha jun tik 45 ab'ilxo yalancan vinhaj Moisés chi' yuj Jehová, ayic ayonhek' t'a tzinan lu'um. Ha yuj tas yalnaccan vinh chi', yuj chi' pitzan into ek' yuj Jehová. Ha ticnaic jun, ayxo 85 ab'il in q'uinal,"
        },
        {
            "number": "9",
            "text": "palta tek'an into svab'i, icha yic schecannac onh cot vinhaj Moisés chi' quil lu'um, anheja' icha chi' in tek'anil svab'i, tzato yal vib'xi yet' vak'an oval, icha t'a yic chi'."
        },
        {
            "number": "10",
            "text": "Yuj chi' sval t'ayach to tzak' lum tzalquixtac t'ayin, icha ajnac yalan Jehová t'ayin. Ab'nac to ata' cajan eb' nivac vinac yinhtilal vinhaj Anac, te nivac yaj schonhab' eb' sb'oani, te wach' yajoch smuroal, palta a in tik, svak'och Jehová yipoc in k'ool to ha' ol kolwaj ved'oc, yic ol yal vik'anel eb' ta', icha ix yutej yalani, xchi vinhaj Caleb chi'."
        },
        {
            "number": "11",
            "text": "Yuj chi' ix yal wach' lolonel vinhaj Josué t'a yib'anh vinhaj Caleb chi', ix yak'an lum Hebrón vinh t'a vinh yet' t'a masanil yinhtilal."
        },
        {
            "number": "12",
            "text": "Icha chi' ix aj yochcan lum Hebrón chi' yicoc vinhaj Caleb yet' eb' yinhtilal t'a junelnhej, yujto tojol spensar vinh t'a yichanh Jehová sDiosal Israel."
        },
        {
            "number": "13",
            "text": "Ha chonhab' Hebrón chi', Arba sb'i t'a peca', yujto Arba sb'i jun vinh te chaanh steel ay smay t'a skal eb' yinhtilal vinhaj Anac. Ixlajwi yik'ancan slum junjun makan yinhtilal eb' israel chi', ix och vaan oval t'a jun lugar chi'."
        }
    ]
}