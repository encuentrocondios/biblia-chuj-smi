{
    "chapter": "11",
    "verses": [
        {
            "number": "1",
            "text": "Ayic ix yab'an vinhaj Jabín sreyal Hazor masanil juntzanh chi', ix yak'anb'at schecab' vinh d'a vinhaj Jobab sreyal Madón, d'a vinh sreyal Simrón yed' d'a vinh sreyal Acsaf, yic junnhej tz'aj eb' vinh."
        },
        {
            "number": "2",
            "text": "Ix schecanpaxb'at schecab' vinh d'a masanil eb' vinh rey ay d'a tzalquixtac d'a norte yed' pax d'a eb' vinh ay d'a sch'olquiltaquil a' Jordán, d'a stojolal sur d'a a' nhajab' Cineret, d'a ak'lic yed' d'a slak'anil yic Dor d'a stojolal b'aj tz'em k'u."
        },
        {
            "number": "3",
            "text": "Ix yalanxib'at vinh d'a eb' cananeo ay d'a stojolal b'aj sjavi k'u yed' d'a stojolal b'aj tz'em k'u yed' d'a eb' amorreo, eb' hitita, eb' ferezeo, eb' jebuseo, aton eb' ay d'a tzalquixtac yed' pax d'a eb' heveo d'a Hermón d'a yol yic Mizpa."
        },
        {
            "number": "4",
            "text": "Masanil juntzanh eb' vinh rey chi' ix elta eb' vinh yed' soldado, nok' chej yed' carruaje yic oval. Manhxo b'ischajb'enoc jantac soldado eb' vinh, icha val yarenail sti' a' mar."
        },
        {
            "number": "5",
            "text": "Ix smolb'an sb'a eb' vinh smasanil d'a slak'anil a' nhajab' Merom, yuj yak'an oval eb' vinh yed' eb' israel."
        },
        {
            "number": "6",
            "text": "Palta ix yalan Jehová d'a vinhaj Josué icha tic: Manh ach xiv d'a juntzanh eb' tic, yujto a in ol in och eyed'oc yic ol e satanel eb'. D'a yab' icha tic q'uik'an, masanil eb' ol chamem latz'naj d'a eyichanh. Ol e mak' canhchaj yoc nok' schej eb', ol e nhusantz'a scarruaje eb' chi', xchi d'a vinh."
        },
        {
            "number": "7",
            "text": "Yuj chi', a vinhaj Josué chi' yed' masanil eb' ajun yed'oc, ix k'och eb' yak' oval yed' juntzanh anima chi' d'a sti' a' nhajab' Merom ayic manh naanoc yuj eb'."
        },
        {
            "number": "8",
            "text": "Axo Jehová ix ak'anoch juntzanh anima chi' d'a yol sk'ab' eb' israel chi', yuj chi' ix satel juntzanh chonhab' chi' eb' b'ajtac ix b'at eb', masanto ix k'och eb' d'a nivan chonhab' Sidón yed' d'a Misrefot-maim. Axo d'a stojolal b'aj sjavi k'u, masanto d'a ak'lic yic Mizpa, manhxalaj junoc anima pitzan ix can ta'."
        },
        {
            "number": "9",
            "text": "Ix sk'anab'ajej vinhaj Josué chi' sk'ulan masanil tas ix yal Jehová, ix schecan vinh mak'chaj canhchaj yoc nok' schej eb' ajk'ol chi', ix nhusjipaxtz'a masanil scarruaje eb' yic oval."
        },
        {
            "number": "10",
            "text": "Ix lajvi chi', ix jax eb' d'a chonhab' Hazor sat yaj d'a juntzanh chonhab' chi', ix smak'anpaxcham vinh sreyal jun chonhab' chi' eb'"
        },
        {
            "number": "11",
            "text": "yed' masanil anima cajan ta'. Masanil ix satel eb', ix snhusancantz'a jun chonhab' chi' eb'."
        },
        {
            "number": "12",
            "text": "Lajannhej ix yutej juntzanhxo chonhab' eb', aton juntzanh junnhej ix aj yed' Hazor chi', ix satel eb'. Ix smilcham eb' vinh sreyal juntzanh chonhab' chi' eb', ix satanel masanil anima eb', icha val ajnac yalan vinhaj Moisés schecab' Jehová."
        },
        {
            "number": "13",
            "text": "Palta maj snhustz'a juntzanhxo chonhab' eb' ay d'a tzalquixtac, anhej chonhab' Hazor ix snhustz'a eb'."
        },
        {
            "number": "14",
            "text": "Ix xicjicham masanil eb' cajan ta' yed' q'uen espada yuj eb', manhxa junoc pitzan ix cani. Axonhej masanil nok' nok' yed' masanil tastac ay ta' ix yik'can eb'."
        },
        {
            "number": "15",
            "text": "Icha ajnac yalancan juntzanh checnab'il Jehová d'a vinhaj Moisés, vinh schecab', icha pax chi' ajnac yalancan vinhaj Moisés d'a vinhaj Josué chi'. Yuj chi' ix sk'anab'ajej vinh smasanil, malaj junoc maj sk'anab'ajej vinh."
        },
        {
            "number": "16",
            "text": "A vinhaj Josué chi' yed' eb' vinh soldado ix ik'ancanek' masanil juntzanh lugar tic, aton lum tzalquixtac, masanil lum Neguev yed' masanil lum yic Gosén, lum ak'lic, lum ch'olquixtac d'a stitac a' Jordán yed' masanil lum tzalquixtac ayxo och d'a yol sk'ab' eb' israel yed' yak'lical."
        },
        {
            "number": "17",
            "text": "Sb'atnhej lum d'a yich lum vitz Halac d'a slak'anil Seir masanto sk'och d'a Baal-gad, aton jun ay d'a yak'lical Líbano d'a yich lum vitz Hermón. Ix yamji masanil eb' vinh sreyal juntzanh chonhab' chi' yuj vinhaj Josué chi', ix miljicham eb' vinh yuj vinh."
        },
        {
            "number": "18",
            "text": "Te nivan tiempo ix yak' oval vinh yed' eb'."
        },
        {
            "number": "19",
            "text": "Anhej val eb' heveo d'a Gabaón ix yak' strato yed' eb' israel, axo pax masanil juntzanhxo chonhab', ix satjiel eb' d'a oval."
        },
        {
            "number": "20",
            "text": "A Jehová ix ak'an pitb'oquel spensar eb' ajk'ol chi', yic stek'b'an sb'a eb', yuj chi' ix satjiel eb' smasanil yuj eb' israel chi', maj ok'laj sk'ol eb' d'a eb', icha ajnac yalan Jehová d'a vinhaj Moisés."
        },
        {
            "number": "21",
            "text": "Anhejtona' d'a jun tiempoal chi' ix satjiel masanil juntzanh chonhab' tic yuj vinhaj Josué, aton b'aj cajan eb' yinhtilal vinhaj Anac: Hebrón, Debir, Anab, masanil tzalquixtac yic Judá yed' d'a yol yic Israel."
        },
        {
            "number": "22",
            "text": "Yuj chi' manhxo junoc anima chaanh steel yinhtilal vinhaj Anac ixto can d'a yol smacb'en Israel, axonhej d'a Gaza, d'a Gat yed' d'a Asdod ixto can jayvanhxo eb'."
        },
        {
            "number": "23",
            "text": "Icha val chi' ix aj yik'ancanek' masanil lum luum chi' vinhaj Josué chi', icha val ajnac yalan Jehová d'a vinhaj Moisés. Ix lajvi chi', ix spucanek' lum vinh d'a scal masanil yinhtilal Israel chi', yic smacb'enan luum eb'. Ix lajvi juntzanh chi', ichato chi' ix och vaan oval d'a juntzanh lugar chi'."
        }
    ]
}