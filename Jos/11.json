{
    "chapter": "11",
    "verses": [
        {
            "number": "1",
            "text": "Ayic ix yab'an winhaj Jabín sreyal Hazor masanil juntzanh chi', ix yak'anb'at schecab' winh t'a winhaj Jobab sreyal Madón, t'a winh sreyal Simrón yet' t'a winh sreyal Acsaf, yic junnhej tz'aj eb' winh."
        },
        {
            "number": "2",
            "text": "Ix schecanpaxb'at schecab' winh t'a masanil eb' winh rey ay t'a tzalquixtac t'a norte yet' pax t'a eb' winh ay t'a sch'olquiltaquil ha' Jordán, t'a stojolal sur t'ha ha' nhajab' Cineret, t'a ak'lic yet' t'a slak'anil yic Dor t'a stojolal b'aj tz'em k'u."
        },
        {
            "number": "3",
            "text": "Ix yalanxib'at winh t'a eb' cananeo ay t'a stojolal b'aj sjavi k'u yet' t'a stojolal b'aj tz'em k'u yet' t'a eb' amorreo, eb' hitita, eb' ferezeo, eb' jebuseo, aton eb' ay t'a tzalquixtac yet' pax t'a eb' heveo t'a Hermón t'a yol yic Mizpa."
        },
        {
            "number": "4",
            "text": "Masanil juntzanh eb' winh rey chi' ix elta eb' winh yet' soldado, nok' chej yet' carruaje yic oval. Manhxo b'ischajb'enoc jantac soldado eb' winh, icha val yarenail sti' ha' mar."
        },
        {
            "number": "5",
            "text": "Ix smolb'an sb'a eb' winh smasanil t'a slak'anil ha' nhajab' Merom, yuj yak'an oval eb' winh yet' eb' israel."
        },
        {
            "number": "6",
            "text": "Palta ix yalan Jehová t'a winhaj Josué icha tik: Manh ach xiv t'a juntzanh eb' tik, yujto a in ol in och eyed'oc yic ol e satanel eb'. D'a yab' icha tik k'ik'an, masanil eb' ol chamem latz'naj t'a eyichanh. Ol e mak' canhchaj yoc nok' schej eb', ol e nhusantz'a scarruaje eb' chi', xchi t'a winh."
        },
        {
            "number": "7",
            "text": "Yuj chi', a winhaj Josué chi' yet' masanil eb' ajun yet'oc, ix k'och eb' yak' oval yet' juntzanh anima chi' t'a sti' ha' nhajab' Merom ayic manh naanoc yuj eb'."
        },
        {
            "number": "8",
            "text": "Axo Jehová ix ak'anoch juntzanh anima chi' t'a yol sk'ab' eb' israel chi', yuj chi' ix satel juntzanh chonhab' chi' eb' b'ajtac ix b'at eb', masanto ix k'och eb' t'a niwan chonhab' Sidón yet' t'a Misrefot-maim. Axo t'a stojolal b'aj sjavi k'u, masanto t'a ak'lic yic Mizpa, manhxalaj junok anima pitzan ix kan ta'."
        },
        {
            "number": "9",
            "text": "Ix sk'anab'ajej winhaj Josué chi' sk'ulan masanil tas ix yal Jehová, ix schecan winh mak'chaj canhchaj yoc nok' schej eb' ajk'ol chi', ix nhusjipaxtz'a masanil scarruaje eb' yic oval."
        },
        {
            "number": "10",
            "text": "Ixlajwi chi', ix jax eb' t'a chonhab' Hazor sat yaj t'a juntzanh chonhab' chi', ix smak'anpaxcham winh sreyal jun chonhab' chi' eb'"
        },
        {
            "number": "11",
            "text": "yet' masanil anima cajan ta'. Masanil ix satel eb', ix snhusancantz'a jun chonhab' chi' eb'."
        },
        {
            "number": "12",
            "text": "Lajannhej ix yutej juntzanhxo chonhab' eb', aton juntzanh junnhej ix aj yet' Hazor chi', ix satel eb'. Ix smilcham eb' winh sreyal juntzanh chonhab' chi' eb', ix satanel masanil anima eb', icha val ajnac yalan winhaj Moisés schecab' Jehová."
        },
        {
            "number": "13",
            "text": "Palta maj snhustz'a juntzanhxo chonhab' eb' ay t'a tzalquixtac, anhej chonhab' Hazor ix snhustz'a eb'."
        },
        {
            "number": "14",
            "text": "Ix xicjicham masanil eb' cajan ta' yet' q'uen espada yuj eb', manhxa junok pitzan ix cani. Axonhej masanil nok' nok' yet' masanil tastac ay ta' ix yik'kan eb'."
        },
        {
            "number": "15",
            "text": "Icha ajnac yalancan juntzanh checnab'il Jehová t'a winhaj Moisés, winh schecab', icha pax chi' ajnac yalancan winhaj Moisés t'a winhaj Josué chi'. Yuj chi' ix sk'anab'ajej winh smasanil, malaj junok maj sk'anab'ajej winh."
        },
        {
            "number": "16",
            "text": "Ha winhaj Josué chi' yet' eb' winh soldado ix ik'ancanek' masanil juntzanh lugar tik, aton lum tzalquixtac, masanil lum Neguev yet' masanil lum yic Gosén, lum ak'lic, lum ch'olquixtac t'a stitac ha' Jordán yet' masanil lum tzalquixtac ayxo och t'a yol sk'ab' eb' israel yet' yak'lical."
        },
        {
            "number": "17",
            "text": "Sb'atnhej lum t'a yich lum vitz Halac t'a slak'anil Seir masanto sk'och t'a Baal-gad, aton jun ay t'a yak'lical Líbano t'a yich lum vitz Hermón. Ix yamji masanil eb' winh sreyal juntzanh chonhab' chi' yuj winhaj Josué chi', ix miljicham eb' winh yuj winh."
        },
        {
            "number": "18",
            "text": "Te niwan tiempo ix yak' oval winh yet' eb'."
        },
        {
            "number": "19",
            "text": "Anhej val eb' heveo t'a Gabaón ix yak' strato yet' eb' israel, haxo pax masanil juntzanhxo chonhab', ix satjiel eb' t'a oval."
        },
        {
            "number": "20",
            "text": "Ha Jehová ix ak'an pitb'oquel spensar eb' ajk'ol chi', yic stek'b'an sb'a eb', yuj chi' ix satjiel eb' smasanil yuj eb' israel chi', maj ok'laj sk'ol eb' t'a eb', icha ajnac yalan Jehová t'a winhaj Moisés."
        },
        {
            "number": "21",
            "text": "Anhejtona' t'a jun pekti’ chi' ix satjiel masanil juntzanh chonhab' tik yuj winhaj Josué, aton b'aj cajan eb' yinhtilal winhaj Anac: Hebrón, Debir, Anab, masanil tzalquixtac yic Judá yet' t'a yol yic Israel."
        },
        {
            "number": "22",
            "text": "Yuj chi' manhxo junok anima chaanh steel yinhtilal winhaj Anac ixto kan t'a yol smacb'en Israel, axonhej t'a Gaza, t'a Gat yet' t'a Asdod ixto kan jayvanhxo eb'."
        },
        {
            "number": "23",
            "text": "Icha val chi' ix aj yik'ancanek' masanil lum lum chi' winhaj Josué chi', icha val ajnac yalan Jehová t'a winhaj Moisés. Ixlajwi chi', ix spucanek' lum winh t'a skal masanil yinhtilal Israel chi', yic smacb'enan lu'um eb'. Ixlajwi juntzanh chi', ichato chi' ix och vaan oval t'a juntzanh lugar chi'."
        }
    ]
}