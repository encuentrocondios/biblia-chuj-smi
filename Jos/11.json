{
    "chapter": "11",
    "verses": [
        {
            "number": "1",
            "text": "Ayic ix yab'an winhaj Jabín sreyal Hazor masanil juntzanh chi', ix yak'anb'at schecab' winh t'a winhaj Jobab sreyal Madón, t'a winh sreyal Simrón yet' t'a winh sreyal Acsaf, yic junnhej tz'aj heb' winh."
        },
        {
            "number": "2",
            "text": "Ix schecanpaxb'at schecab' winh t'a masanil heb' winh rey ay t'a tzalquixtac t'a norte yet' pax t'a heb' winh ay t'a sch'olquiltaquil ha' Jordán, t'a stojolal sur t'ha ha' nhajab' Cineret, t'a ak'lic yet' t'a slak'anil yic Dor t'a stojolal b'aj tz'em k'u."
        },
        {
            "number": "3",
            "text": "Ix yalanxib'at winh t'a heb' cananeo ay t'a stojolal b'aj sjawi k'u yet' t'a stojolal b'aj tz'em k'u yet' t'a heb' amorreo, heb' hitita, heb' ferezeo, heb' jebuseo, aton heb' ay t'a tzalquixtac yet' pax t'a heb' heweo t'a Hermón t'a yol yic Mizpa."
        },
        {
            "number": "4",
            "text": "Masanil juntzanh heb' winh rey chi' ix elta heb' winh yet' soldado, nok' chej yet' carruaje yic owal. Manhxo b'ischajb'enoc jantac soldado heb' winh, icha wal yarenail sti' ha' mar."
        },
        {
            "number": "5",
            "text": "Ix smolb'an sb'a heb' winh smasanil t'a slak'anil ha' nhajab' Merom, yuj yak'an owal heb' winh yet' heb' israel."
        },
        {
            "number": "6",
            "text": "Palta ix yalan Jehová t'a winhaj Josué icha tik: Manh ach xiv t'a juntzanh heb' tik, yujto a in ol in och eyed'oc yic ol he satanel heb'. D'a yab' icha tik k'ik'an, masanil heb' ol chamem latz'naj t'a eyichanh. Ol he mak' canhchaj yoc nok' schej heb', ol he nhusantz'a scarruaje heb' chi', xchi t'a winh."
        },
        {
            "number": "7",
            "text": "Yuj chi', a winhaj Josué chi' yet' masanil heb' ajun yet'oc, ix k'och heb' yak' owal yet' juntzanh anima chi' t'a sti' ha' nhajab' Merom ayic manh naanoc yuj heb'."
        },
        {
            "number": "8",
            "text": "Axo Jehová ix ak'anoch juntzanh anima chi' t'a yol sk'ab' heb' israel chi', yuj chi' ix satel juntzanh chonhab' chi' heb' b'ajtac ix b'at heb', masanto ix k'och heb' t'a niwan chonhab' Sidón yet' t'a Misrefot-maim. Axo t'a stojolal b'aj sjawi k'u, masanto t'a ak'lic yic Mizpa, manhxalaj junok anima pitzan ix kan ta'."
        },
        {
            "number": "9",
            "text": "Ix sk'anab'ajej winhaj Josué chi' sk'ulan masanil tas ix yal Jehová, ix schecan winh mak'chaj canhchaj yoc nok' schej heb' ajk'ol chi', ix nhusjipaxtz'a masanil scarruaje heb' yic owal."
        },
        {
            "number": "10",
            "text": "Ixlajwi chi', ix jax heb' t'a chonhab' Hazor sat yaj t'a juntzanh chonhab' chi', ix smak'anpaxcham winh sreyal jun chonhab' chi' heb'"
        },
        {
            "number": "11",
            "text": "yet' masanil anima cajan ta'. Masanil ix satel heb', ix snhusancantz'a jun chonhab' chi' heb'."
        },
        {
            "number": "12",
            "text": "Lajannhej ix yutej juntzanhxo chonhab' heb', aton juntzanh junnhej ix aj yet' Hazor chi', ix satel heb'. Ix smilcham heb' winh sreyal juntzanh chonhab' chi' heb', ix satanel masanil anima heb', icha wal ajnac yalan winhaj Moisés schecab' Jehová."
        },
        {
            "number": "13",
            "text": "Palta maj snhustz'a juntzanhxo chonhab' heb' ay t'a tzalquixtac, anhej chonhab' Hazor ix snhustz'a heb'."
        },
        {
            "number": "14",
            "text": "Ix xicjicham masanil heb' cajan ta' yet' k'een espada yuj heb', manhxa junok pitzan ix cani. Axonhej masanil nok' nok' yet' masanil tastac ay ta' ix yik'kan heb'."
        },
        {
            "number": "15",
            "text": "Icha ajnac yalancan juntzanh checnab'il Jehová t'a winhaj Moisés, winh schecab', icha pax chi' ajnac yalancan winhaj Moisés t'a winhaj Josué chi'. Yuj chi' ix sk'anab'ajej winh smasanil, malaj junok maj sk'anab'ajej winh."
        },
        {
            "number": "16",
            "text": "Ha winhaj Josué chi' yet' heb' winh soldado ix ik'ancanek' masanil juntzanh lugar tik, aton lum tzalquixtac, masanil lum Neguev yet' masanil lum yic Gosén, lum ak'lic, lum ch'olquixtac t'a stitac ha' Jordán yet' masanil lum tzalquixtac ayxo och t'a yol sk'ab' heb' israel yet' yak'lical."
        },
        {
            "number": "17",
            "text": "Sb'atnhej lum t'a yich lum witz Halac t'a slak'anil Seir masanto sk'och t'a Baal-gad, aton jun ay t'a yak'lical Líbano t'a yich lum witz Hermón. Ix yamji masanil heb' winh sreyal juntzanh chonhab' chi' yuj winhaj Josué chi', ix miljicham heb' winh yuj winh."
        },
        {
            "number": "18",
            "text": "Te niwan tiempo ix yak' owal winh yet' heb'."
        },
        {
            "number": "19",
            "text": "Anhej wal heb' heweo t'a Gabaón ix yak' strato yet' heb' israel, haxo pax masanil juntzanhxo chonhab', ix satjiel heb' t'a owal."
        },
        {
            "number": "20",
            "text": "Ha Jehová ix ak'an pitb'oquel spensar heb' ajk'ol chi', yic stek'b'an sb'a heb', yuj chi' ix satjiel heb' smasanil yuj heb' israel chi', maj ok'laj sk'ol heb' t'a heb', icha ajnac yalan Jehová t'a winhaj Moisés."
        },
        {
            "number": "21",
            "text": "Anhejtona' t'a jun pekti’ chi' ix satjiel masanil juntzanh chonhab' tik yuj winhaj Josué, aton b'aj cajan heb' yinhtilal winhaj Anac: Hebrón, Debir, Anab, masanil tzalquixtac yic Judá yet' t'a yol yic Israel."
        },
        {
            "number": "22",
            "text": "Yuj chi' manhxo junok anima chaanh steel yinhtilal winhaj Anac ixto kan t'a yol smacb'en Israel, axonhej t'a Gaza, t'a Gat yet' t'a Asdod ixto kan jaywanhxo heb'."
        },
        {
            "number": "23",
            "text": "Icha wal chi' ix aj yik'ancanek' masanil lum lum chi' winhaj Josué chi', icha wal ajnac yalan Jehová t'a winhaj Moisés. Ixlajwi chi', ix spucanek' lum winh t'a skal masanil yinhtilal Israel chi', yic smacb'enan lu'um heb'. Ixlajwi juntzanh chi', ichato chi' ix och waan owal t'a juntzanh lugar chi'."
        }
    ]
}