{
    "chapter": "5",
    "verses": [
        {
            "number": "1",
            "text": "Masanil eb' vinh sreyal eb' amorreo ay d'a sk'axepal ek'ta a' Jordán d'a stojolal b'aj tz'em k'u yed' eb' vinh sreyal eb' cananeo d'a sti' a' mar Mediterráneo, ix yab' specal eb' tas ix aj stacji a' Jordán yuj Jehová ayic ix ek'ta eb' israel d'a yol a'. Yuj chi' ix xivb'at eb', manhxalaj junoc eb' stek'b'ej sb'a sb'at yak' oval yed' eb' israel chi'."
        },
        {
            "number": "2",
            "text": "A d'a jun tiempoal chi' ix yal Jehová d'a vinhaj Josué chi' icha tic: B'oec jayeoc q'uen cuchilub' d'a q'uen pachab', tzalani to tz'ak'ji circuncidar eb' etchonhab' tic, xchi d'a vinh."
        },
        {
            "number": "3",
            "text": "Ix yalan vinhaj Josué chi' to sb'o q'uen cuchilub' chi', yic tz'ak'ji circuncidar masanil eb' vinh israel ayic ayek' eb' vinh d'a tzalan Aralot."
        },
        {
            "number": "4",
            "text": "Ix ak'ji circuncidar eb' vinh smasanil, yujto a masanil eb' vinh stiempo yoch soldadoal ayic yelnac eb' d'a Egipto, chamnaccan eb' vinh d'a tz'inan luum."
        },
        {
            "number": "5",
            "text": "Yujto a eb' vinh elnaccot d'a Egipto chi', ak'b'il circuncidar eb' vinh smasanil, axo eb' vinh ix alji d'a tz'inan luum chi', manto ak'b'iloclaj circuncidar eb' vinh."
        },
        {
            "number": "6",
            "text": "Ay 40 ab'il ix ek' eb' israel chi' d'a tz'inan luum chi', yuj chi' a eb' vinh stiempoal yoch soldadoal ayic yelnac eb' d'a Egipto, toxo ix laj cham eb' vinh, yujto maj sk'anab'ajej eb' vinh tas ix yal Jehová. Yuj chi' yalnac to malaj junoc eb' ol ilan lum yak'nac sti' yak'an d'a eb' smam yicham eb', aton lum te yax sat."
        },
        {
            "number": "7",
            "text": "Yuj chi', ix schec vinhaj Josué chi' ak'chaj circuncidar eb' vinh yuninal eb' vinh ix alji, aton eb' vinh ix can sq'uexuloc smam, manto ak'jilaj circuncidar eb' vinh yujto d'a yol b'e ix laj alji eb' vinh."
        },
        {
            "number": "8",
            "text": "Axo ix lajvi yak'ji circuncidar eb' vinh, ix can eb' vinh d'a yol scampamento, masanto ix laj b'oxi eb' vinh."
        },
        {
            "number": "9",
            "text": "Ix yalan Jehová d'a vinhaj Josué chi' icha tic: A d'a jun k'u tic svik'canel sb'uchval lolonel eb' aj Egipto d'ayex, xchi d'a vinh. Yuj chi' Gilgal ix sb'iejcan jun lugar chi'."
        },
        {
            "number": "10",
            "text": "Ayic aytoek' eb' israel d'a yol scampamento d'a Gilgal d'a ak'lic d'a yichanhcot Jericó, d'a 14 yoch uj d'a yemk'ualil, ix yak'anoch q'uinh eb' yic snaancot eb' ayic yelnac eb' libre d'a Egipto."
        },
        {
            "number": "11",
            "text": "Axo d'a yevial slajvi q'uinh chi', a tastac tz'el d'a sat luum chi', a ix sva eb', aton ixim pan malaj yich yed' ixim trigo mayb'il d'a cal k'ak'."
        },
        {
            "number": "12",
            "text": "Atax ta' ochnaccan vaan sjavi maná, yuj chi' majxo svalaj maná chi' eb' israel chi'. A d'a jun ab'il chi' axonhej tas tz'el d'a sat lum Canaán chi' ix sva eb'."
        },
        {
            "number": "13",
            "text": "Ayic ayek' vinhaj Josué d'a slak'anil Jericó, ix yil jun icha soldado vinh yed'nacq'ue yespada d'a yol sk'ab', ix snitzanb'at sb'a vinhaj Josué chi' d'a stz'ey, ix sk'anb'an vinh d'ay icha tic: --¿Tom quetb'eyum ach, mato etb'eyum a b'a yed' eb' ayoch ajk'olal d'ayonh? xchi vinh d'ay."
        },
        {
            "number": "14",
            "text": "--Maay, val yel a in tic Yajal vaj d'a eb' soldado Jehová, xchi. Ayic ix yalan jun chi', ix emk'och nhojnaj vinhaj Josué chi' d'a sat luum d'a yichanh, ix yalan vinh d'ay icha tic: --A checab' in Mamin. ¿Tas a gana tzin k'ulej ticnaic? xchi vinh."
        },
        {
            "number": "15",
            "text": "Ix tak'vi icha tic: --Iq'uel a xanhab', yujto a jun lugar b'aj ayach ek' tic yic Jehová yaji, xchi. Yuj chi' ix sk'anab'ajej vinhaj Josué chi' d'ay."
        }
    ]
}