{
    "chapter": "1",
    "verses": [
        {
            "number": "1",
            "text": "Ayic toxo ix cham winhaj Moisés schecab' Jehová, ix yalan Jehová chi' t'a winh ix kolwaj yet' winhaj Moisés chi', aton winhaj Josué yuninal winhaj Nun:"
        },
        {
            "number": "2",
            "text": "Toxo ix cham winh in checab' aj Moisés, yuj chi' a achxo ol a cuchb'ej jun chonhab' tik. Ol ex k'axpajek' t'ha ha' Jordán tik, ol ex k'och t'a sat lum lum ol wak' chi' t'ayex."
        },
        {
            "number": "3",
            "text": "Ha t'a masanil lum lum b'aj ol ex ek'oc, ol eyiquejcan lu'um, icha ajnac walan t'a winhaj Moisés."
        },
        {
            "number": "4",
            "text": "Masanil lum sb'atnhej t'a taquinh lu'um masanto t'a lum Líbano, sb'atnhej lum t'ha ha' niwan Éufrates, masanil lum yic heb' hitita masanto sk'och t'ha ha' mar Mediterráneo t'a stojolal b'aj tz'em k'u, ol wak'nhej lum t'ayex."
        },
        {
            "number": "5",
            "text": "Malaj junok mach ol stek'b'ej sb'a yak'an owal ed'oc yujto ayinnhejoch ed'oc t'a masanil tiempo, icha ix aj wochnhej yet' winhaj Moisés chi'. Malaj b'ak'uinh ol ach wactejcani."
        },
        {
            "number": "6",
            "text": "Tek'annhej tzutej a b'a, manh ach xiwoc, yujto a ach ol a puquek' lum lum chi' yic tz'ochcan lum smacb'enej juntzanh anima tik, aton lum wak'nac in ti' wak'an t'a heb' he mam eyicham."
        },
        {
            "number": "7",
            "text": "Anhej swal t'ayach, to tza tek'b'ej a b'a, manh ach xiwoc, tza k'anab'ajan masanil k'ayb'ub'al ix yalcan winh in checab' aj Moisés t'ayach. Manh a patiquejel jab'oc jun k'ayb'ub'al tik yic wach'nhej ol ach ajelk'ochoc."
        },
        {
            "number": "8",
            "text": "Manh actejcan awtan b'aj tz'ib'ab'ilcan k'ayb'ub'al tik, t'a k'ual t'ak'wal tza naub'tanhej tas syala', yic wach' ol a k'anab'ajej masanil tas syal chi'. Tato icha chi', masanil tas ol a k'ulej, wach'nhej ol aj yelk'ochi."
        },
        {
            "number": "9",
            "text": "Ha in swal t'ayach to tek'annhej tzutej a b'a, manh ach xiwoc, mocab' chab'ax a k'ool, yujto a in Jehová a Diosal in, ayinnhejoch ed'oc yalnhej b'aj tzach eq'ui, xchi Jehová t'a winh."
        },
        {
            "number": "10",
            "text": "Ixlajwi chi', ix yalan winhaj Josué t'a heb' yajalil chonhab' Israel icha tik:"
        },
        {
            "number": "11",
            "text": "Ixiquec t'a masanil campamento, tzeyalani to syak' lista swael heb' anima smasanil, yujto a chab'ej tzonh k'axpajek' t'ha ha' Jordán, yic syak'ancan lum lum chi' Jehová ko Diosal quicoc, xchi winh."
        },
        {
            "number": "12",
            "text": "Ix yalan winh t'a heb' yinhtilal Rubén, t'a heb' yinhtilal Gad yet' t'a nanhal heb' yinhtilal Manasés icha tik:"
        },
        {
            "number": "13",
            "text": "--Naeccot masanil tas ix yalcan winhaj Moisés t'ayex, winh schecab' Jehová, ayic ix yalan winh to a Jehová ol ak'an jun lu'um tik t'ayex yic tzex cajnaj t'a junk'olal."
        },
        {
            "number": "14",
            "text": "Ol eyactejcan heb' ix eyetb'eyum, eyuninal yet' nok' he molb'etzal nok' t'a lum tik, aton lum ix yak'kan winhaj Moisés t'ayex t'a stojolal b'aj sjawi k'u t'ha ha' Jordán tik. Ha exxo he masanil stiempoal wal he b'at t'a owal, aq'ek lista he b'a yet' eyamk'ab', tzex b'ab'laj t'a yichanh masanil heb' quetchonhab' tik, yic ol ex k'axpaj t'ha ha' Jordán tik yic tzex kolwaj yet' heb'."
        },
        {
            "number": "15",
            "text": "Masanto ol yak' Jehová lum b'aj ol aj heb' t'a junk'olal, aton lum ay t'a stojolal b'aj tz'em k'u icha ix aj yak'an lum eyic tik Jehová chi'. Ayic toxo ix yiquejcan lum heb', ol ex meltzajxicot t'a lum eyic tik, haxo he cajnajcan t'a sat lu'um, xchi winh t'a heb'."
        },
        {
            "number": "16",
            "text": "Ix tak'wi heb' icha tik. --Ha masanil tas tzal tik, ol ko k'anab'ajej, yalnhej b'aj tzonh a checb'ati, ol onh b'atoc."
        },
        {
            "number": "17",
            "text": "Ol ach ko k'anab'ajej icha ix aj ko k'anab'ajan winhaj Moisés t'a masanil tas ix yal t'ayonh. Anhej to tz'ochnhej Jehová ko Diosal ed'oc icha ix aj yoch yet' winhaj Moisés chi'."
        },
        {
            "number": "18",
            "text": "Yalnhej mach heb' max k'anab'ajan tas tzala', mato spitej sb'a t'ayach, a heb' chi' smiljicham heb'. Anhej to tza tek'b'ej a b'a, manh ach xiwoc, xchi heb' winh t'a winhaj Josué chi'."
        }
    ]
}