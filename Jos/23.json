{
    "chapter": "23",
    "verses": [
        {
            "number": "1",
            "text": "Ayxo tiempo manhxalaj oval syak' eb' israel, junk'olalxo yaj eb' yuj Jehová. Axo yic icham vinacxo vinhaj Josué,"
        },
        {
            "number": "2",
            "text": "ix schecan vinh avtajcot masanil eb' sat yaj d'a eb' yetchonhab' vinh chi', aton eb' ichamtac vinac, eb' juez yed' eb' yajal yaji. Ix yalan vinh d'a eb' icha tic: A in tic te icham vinac inxo, toxo ol in chamoc."
        },
        {
            "number": "3",
            "text": "A ex tic ix eyil tastac ix utaj juntzanh chonhab' tic yuj Jehová co Diosal, ix stek'b'ej sb'a eb' yak'an oval qued'oc, palta a Jehová chi' ix ak'an oval cuuj."
        },
        {
            "number": "4",
            "text": "A inxo ix in puquek' masanil lum luum tic d'ayex. Manhocnhej lum yic juntzanh chonhab' toxo ix co satel ix in puqueq'ui, palta ix in pucpaxek' lum yic juntzanhxo chonhab' aytoeq'ui, scotnhej d'a a' Jordán, masanto sk'och d'a a' mar Mediterráneo b'aj tz'em k'u."
        },
        {
            "number": "5",
            "text": "A Jehová ol ik'anel masanil eb' anima cajan d'a juntzanh lum chi', a exxo tic ol eyiquejcan lum icha ajnac yak'ancan sti' Jehová chi'."
        },
        {
            "number": "6",
            "text": "Aq'uec val eyip e k'anab'ajan masanil tas syal k'ayb'ub'al stz'ib'ejnaccan vinhaj Moisés, tz'acan val tze k'anab'ajej icha val yaj stz'ib'chajcan chi'."
        },
        {
            "number": "7",
            "text": "Yuj chi' manh junnhejoc tzeyutej e b'a yed' juntzanh anima aytoek' cajan chi'. Manh ex och ejmelal d'a sdiosal eb', manh eyak'paxem e b'a d'ay, ma e locan sb'i yic tzeyak'an e ti', manh eyak'pax b'inajoc."
        },
        {
            "number": "8",
            "text": "Tzex ochnhej tzak'an yuj Jehová co Diosal, icha ix aj co b'eynhejcoti."
        },
        {
            "number": "9",
            "text": "A val Jehová ix ik'anel juntzanh nivac chonhab' ay smay tic d'a quichanh. Malaj mach syal stek'b'an sb'a d'a quichanh masanto ticnaic."
        },
        {
            "number": "10",
            "text": "A d'a junoc onh ix el lemnaj mil eb' cajk'ool, yujto a Jehová co Diosal ix ak'an oval cuuj, icha aj yak'annaccan sti' d'ayonh."
        },
        {
            "number": "11",
            "text": "Tzeya'ilej val e b'a e xajanan Jehová co Diosal."
        },
        {
            "number": "12",
            "text": "Tzeyojtaquejel juntzanh tic: Tato tze patiquejcan el Dios, junxonhej tzeyutej e b'a yed' juntzanh anima chi', slaj eyik'lan e b'a yed' eb',"
        },
        {
            "number": "13",
            "text": "manhxo ol yiq'uel juntzanh anima chi' Jehová d'a eyichanh, palta to ol ex ixtaj yuj eb' ichoc junoc scan d'a junoc yaal, ya ol eyab' yuj eb', icha val syail yoch nok' tz'uum d'a yich co patic, ma icha syail sb'at junoc te' q'uiix d'a yol co sat, masanto ol ex satel d'a sat lum luum te vach' ix yak' Jehová co Diosal tic d'ayonh."
        },
        {
            "number": "14",
            "text": "A in tic toxo ol in chamoc, palta a ex tic eyojtac val sik'lab'il to ix elnhejk'och masanil tas vach' b'aj yak'naccan sti' Jehová co Diosal d'ayonh, malaj junoc maj elk'ochi."
        },
        {
            "number": "15",
            "text": "Palta icha val ix aj yelk'och masanil tastac vach' b'aj yak'naccan sti' Jehová chi' d'ayonh, icha pax chi' ol aj yak'ancot masanil macanhil yaelal alb'ilcan yuuj d'a eyib'anh. Tato manh ol e k'anab'ajej e k'ulan strato Jehová co Diosal ix sb'o qued'oc, axo d'a comon dios ol ex och ejmelal, tato a d'a juntzanh chi' ol eyaq'uem e b'a, ol cot yoval sk'ol Jehová d'ayex, elanhchamel ol ex satjoquel d'a sat jun lum luum te vach' ix yak' tic d'ayonh, xchi vinhaj Josué chi'."
        }
    ]
}