{
    "chapter": "21",
    "verses": [
        {
            "number": "1",
            "text": "Tato tz'ilchaj snivanil junoc anima d'a spatictaquel e chonhab' d'a lum luum ol yak' Jehová co Diosal eyiquej chi', manh chequeloc mach ix mak'anchamoc,"
        },
        {
            "number": "2",
            "text": "a eb' vinh juez yed' eb' vinh yichamtac vinaquil juntzanh chonhab' ay d'a slak'anil jun chamnac chi', a eb' tz'echtani mach junoc juntzanh chonhab' chi' lak'an ay b'aj ix cham jun anima chi'."
        },
        {
            "number": "3",
            "text": "Slajvi chi', axo eb' vinh yichamtac vinaquil chonhab' ay d'a slak'anil chi', a eb' vinh tz'ik'anb'at junoc nok' cob'es vacax manta b'aj tz'och te' yugo d'ay,"
        },
        {
            "number": "4",
            "text": "syik'anem nok' eb' vinh d'a sch'olanil sti' junoc a' melem b'aj mantalaj mach smunlaji. Ata' smak'ji canhchaj sjaj nok' vacax chi'."
        },
        {
            "number": "5",
            "text": "Axo eb' sacerdote yinhtilal Leví tz'och testigoal d'ay, yujto anhej eb' sb'oan yaj oval yed' tastac chucal tzuji d'a scal e chonhab', aton eb' sik'b'ilel yuj Jehová co Diosal, ayoch eb' yak'an servil yed' yalan vach' lolonel d'a Jehová chi'."
        },
        {
            "number": "6",
            "text": "Slajvi chi', masanil eb' yichamtac vinaquil chonhab' chi' sb'iquel sk'ab' eb' d'a yib'anh nok' cob'es vacax chamnacxo chi',"
        },
        {
            "number": "7",
            "text": "syalan juntzanh lolonel eb' icha tic: A onh tic, manhoc onh ix co mak'cham jun anima tic, manh cojtacoc mach ix mak'anchamoc."
        },
        {
            "number": "8",
            "text": "Mamin Jehová, ak' nivank'olal d'a quib'anh, mocab' ak'canoch schamel jun anima tic co muloc a onh a chonhab' onh colb'il onh tic uuj, xcham eb'. Icha chi' tz'aj sb'o yaj schamel jun chamnac chi'."
        },
        {
            "number": "9",
            "text": "Tato icha chi' sk'ulej eb', manhxalaj yalan yic eb' d'a jun chamnac chi', yujto ix sk'anab'ajej eb' tas syal Jehová."
        },
        {
            "number": "10",
            "text": "Ayic tzeyak'an oval yed' eb' ajk'ool, tato tzeyak' ganar eb' yuj Jehová co Diosal, tzeyik'ancot eb' e checab'oc."
        },
        {
            "number": "11",
            "text": "Tato ay mach d'a e cal tz'ilanoch junoc ix ix te vach' yilji d'a scal eb', scan sgana d'a ix, syik'anb'at ix d'a spat,"
        },
        {
            "number": "12",
            "text": "ata' sjoxel xil sjolom ix, syik'anel yech ix,"
        },
        {
            "number": "13",
            "text": "sq'uexchajel spichul ix ayochi ayic ix ik'jicot ix chi', scannhej ix d'a spat vinh vinac chi'. Jun ujal tz'ok' ix yuj smam snun. Slajvi chi', syik'an ix vinh yetb'eyumoc."
        },
        {
            "number": "14",
            "text": "Tato slajvi chi', manhxa sgana vinh d'a ix, syal yak'anel ix vinh d'a libre. Palta max yal-laj schonhjiel ix, ma yoch ix schecab'oc vinh, yujto toxo ix ixtaj ix yuj vinh."
        },
        {
            "number": "15",
            "text": "Q'uinaloc ay junoc vinh vinac chavanh yetb'eyum, jun ix te xajan yuj vinh, axo junxo ix chacb'ilel yuj vinh. Tato tz'alji yune' eb' ix schavanhil, tato a jun ix chacb'ilel chi' sb'ab'laj alji yune',"
        },
        {
            "number": "16",
            "text": "ayic sk'och sk'ual spojanek' stastac vinh, syak'an vinh d'a eb' yuninal, max yal-laj yoch yune' ix xajanab'il chi' b'ab'el uninal. Q'uinaloc icha b'ab'el unin syutej vinh, chuc sk'ulej vinh d'a vinh sb'ab'el unin yic ix chacb'ilel chi', yujto a vinh chi' yel b'ab'el unin yaj vinh."
        },
        {
            "number": "17",
            "text": "Yovalil a vinh chi' b'ab'el unin yaji. A vinh schaan cha macanh smacb'en yic sb'ab'el uninab'il."
        },
        {
            "number": "18",
            "text": "Tato ay mach ay junoc yuninal te chuc, ma te pit, max sk'anab'ajej tas syal smam snun, vach'chom smak'ji, palta anheja' max sk'anab'ajej."
        },
        {
            "number": "19",
            "text": "Tato icha chi', a eb' mamab'il nunab'il chi', yovalil syik'b'at jun yune' eb' chi' d'a yichanh eb' vinh yichamtac vinaquil chonhab',"
        },
        {
            "number": "20",
            "text": "syalan eb' icha tic: A val jun cune' tic, te pit, te chuc. Max onh sk'anab'ajej, axonhej chucal sk'ulej, te b'uk'tzin, anhej uq'uel anh syak'a', xcham eb'."
        },
        {
            "number": "21",
            "text": "Tato icha chi', axo masanil eb' vinh vinac d'a jun chonhab' chi' sjulq'uenancham jun yune' eb' chi'. Icha chi' tz'aj yik'jiel jantac chucal ay d'a yol e chonhab' chi'. Ayic syab'an jun chi' eb' quetchonhab' smasanil, sxivq'ue eb'."
        },
        {
            "number": "22",
            "text": "Tato ay junoc vinac smak'jicham yuj schucal, sq'ue locan d'a junoc te te',"
        },
        {
            "number": "23",
            "text": "a snivanil chi', max canlaj ta' tz'ek' ak'val, yovalil smucchaj d'a jun k'u chi', yic vach' max eyixtejb'at lum luum ol yak' Jehová co Diosal chi' d'ayex, yujto aycot scatab' Dios d'a yib'anh mach sq'ue locan d'a junoc te te' chi'."
        }
    ]
}