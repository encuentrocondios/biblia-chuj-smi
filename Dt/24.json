{
    "chapter": "24",
    "verses": [
        {
            "number": "1",
            "text": "Tato ay junoc vinh vinac syik'laj sb'a yed' junoc ix ix, axo tz'ek' jab'oc tiempo, ay tas syab' vinh d'a spatic ix, manhxalaj sgana vinh d'a ix, syal spucan sb'a eb', palta yovalil syak' yumal yic puclajb'ail vinh d'a ix, slajvi chi' tz'elta ix d'a yol spat vinh chi'."
        },
        {
            "number": "2",
            "text": "Ayic toxo ix spuc sb'a ix yed' vinh, syal yik'an junocxo vinac ix."
        },
        {
            "number": "3",
            "text": "Palta tato a junxo vinh syik' ix chi' schami, mato tonhej manhxa sgana vinh d'a ix, syak'anpax yumal yic puclajb'ail vinh d'a ix, spechanelta ix vinh d'a yol spat,"
        },
        {
            "number": "4",
            "text": "maxtzac yal-laj yik'an ix vinh b'ab'el yetb'eyum chi', yujto manh vach'oc tato syik'xi ix vinh. Chucxo d'a yol sat Jehová co Diosal. Yuj chi' manh eyixtejb'at lum luum ol yak' Jehová chi' eyiquej."
        },
        {
            "number": "5",
            "text": "Tato ay junoc vinh vinac toto ix och yetb'eyum, max yal-laj sb'at vinh d'a oval. Max yalpaxlaj yoch vinh d'a junoc opisio. Jun ab'il libre tz'ajcan vinh d'a spat yic syak'an tzalajb'oc sk'ol vinh yed' ix yetb'eyum chi'."
        },
        {
            "number": "6",
            "text": "Tato ay junoc mach smajnan tumin d'ayex, manh e k'anek' smolino, ma scha' yuj smajananub'aloc. Tato icha chi' tze k'ulej, ichato tzeyamoch vaan sva'i."
        },
        {
            "number": "7",
            "text": "Tato tz'ab'chaji to ay junoc vinh israel tz'elk'anb'at junoc yetchonhab' yic tz'och schecab'oc, ma yic schonhaneli, yovalil scham jun vinh elk'um anima chi', tz'el jun chucal chi' d'a e cal."
        },
        {
            "number": "8",
            "text": "Tato ay mach b'aj spitzvichaanh jun yab'il scuchan lepra, yovalil sk'anab'ajej sleyal jun yab'il chi', icha tz'aj yalan eb' sacerdote, aton juntzanh ix valcan d'ayex."
        },
        {
            "number": "9",
            "text": "Naeccoti tas sk'ulejnac ix María d'a yol b'e yuj Jehová co Diosal, ayic quelnaccot d'a Egipto."
        },
        {
            "number": "10",
            "text": "Tato ay q'uen tumin tzeyak' smajnej junoc eyetanimail, manh ex och d'a yol spat tzeyik'anelta junoc tas yic scan smajananub'aloc q'ueen."
        },
        {
            "number": "11",
            "text": "Palta to tzex can d'a sti' spat, tze tanhvan yik'canelta tas ol yak' smajananub'aloc q'ueen chi' d'ayex."
        },
        {
            "number": "12",
            "text": "Tato te meb'a' jun anima b'aj ix eyak' q'uen tumin chi' majanil, tato a sk'apac aycan smajananub'aloc q'ueen, manh eyamcan vanaj d'ay yic tz'ek' ak'val."
        },
        {
            "number": "13",
            "text": "Ayic sq'uik'b'i tzeyak'an meltzajoc, q'uinaloc malaj tas sk'uej tz'ek' ak'val. Tato icha chi' tzeyutej, a jun anima chi' ol yal vach' lolonel d'a eyib'anh, vach' pax tzex can d'a yichanh Jehová co Diosal."
        },
        {
            "number": "14",
            "text": "Manh eyixtej eb' meb'a' smunlaj d'ayex, eb' eyetchonhab', ma eb' ch'oc chonhab'il ayek' d'a e cal. Tze tup eb' d'a jun k'u chi'."
        },
        {
            "number": "15",
            "text": "Tze tup eb' e majan d'a junjun yemk'ualil, yujto yovalil sman eb' tas sva d'a jun k'u chi'. Tato maay, syal sb'a eb' d'a Jehová, axo yoch e mul d'a Jehová chi'."
        },
        {
            "number": "16",
            "text": "Max yal-laj scham eb' mamab'il nunab'il yuj smul yuninal. Anheja' eb' uninab'il chi', max yalpaxlaj scham eb' yuj smul smam snun chi'."
        },
        {
            "number": "17",
            "text": "Manh e k'ulej tas manh tojoloc d'a eb' ch'oc chonhab'il ayek' d'a e cal, ma d'a eb' manhxa smam. Manh e k'anek' sk'apac eb' ix ix chamnacxo yetb'eyum yuj smajananub'aloc junoc tas smajnej."
        },
        {
            "number": "18",
            "text": "Mocab' b'at satk'olal eyuuj to ek'nac onh checab'oc d'a Egipto, axo Jehová co Diosal onh ik'anelta ta'. Yuj chi' sval d'ayex to tze k'anab'ajej masanil juntzanh checnab'il tic."
        },
        {
            "number": "19",
            "text": "Tato ayic van e jochan ixim e trigo, sat e k'ool scan junoc manoja ixim d'a e patic, manhxo ex meltzaj eyik'cot ixim. Canocab' ixim ta', yic a eb' ch'oc chonhab'il ayek' d'a e cal yed' eb' manhxa smam, ma eb' ix ix chamnac yetb'eyum, a eb' ol ek' sik'an ixim, yic vach' ol yak' svach'k'olal Jehová co Diosal d'a eyib'anh yed' masanil tas tze k'ulej."
        },
        {
            "number": "20",
            "text": "Ayic tze b'ixan sat te' eyolivo yed' te eyuva, manh pilanoc tzeyutej e molanel sat te' d'a sk'ab'. A te' scan chi', manhxo ex meltzaj e molel te'. Yicxo eb' ch'oc chonhab'il, eb' manhxa smam yed' eb' ix chamnac yetb'eyum yaji."
        },
        {
            "number": "21",
            "text": "Mocab' b'at satk'olal eyuuj to a ex tic ek'nac ex checab'oc d'a Egipto. Yuj chi' sval d'ayex to tze k'anab'ajej masanil juntzanh checnab'il svalcan tic d'ayex."
        }
    ]
}