{
    "chapter": "6",
    "verses": [
        {
            "number": "1",
            "text": "Aton val juntzanh k'ayb'ub'al, checnab'il yet' cachnab'il tik ix schec Jehová co Diosal val t'ayex, yowalil ol e k'anab'ajej ayic ol eyik'an lum lum t'a sk'axepal ha' Jordán."
        },
        {
            "number": "2",
            "text": "k'anab'ajejec checnab'il swal tik t'ayex yet' eb' eyuninal yet' eb' eyi e chiquin, yic wach' aynhej yelk'och Jehová co Diosal t'a yol e sat ayic ayex ek' t'a yol yib'anhk’inal tik. Tato icha chi', ol najatb'oc e q'uinal."
        },
        {
            "number": "3",
            "text": "Yuj chi', ex vetchonhab' Israel, ab'ec, aq'ek val och t'a e k'ol e k'anab'ajan juntzanh checnab'il tik, yic te wach'nhej ol aj eyelk'ochi, te niwan chonhab' ol aj e b'isul t'a sat lum lum yax sat chi', icha ix aj yalan Jehová co Diosal t'ayonh, aton pax sDiosal eb' co mam quicham."
        },
        {
            "number": "4",
            "text": "Ex vetchonhab' Israel, ab'ec val: Anhej Jehová co Diosal, malaj val junocxo."
        },
        {
            "number": "5",
            "text": "Tze xajanej Jehová co Diosal t'a smasanil e k'ool, t'a smasanil e pensar yet' t'a smasanil eyip."
        },
        {
            "number": "6",
            "text": "Ha juntzanh lolonel swal tik t'ayex ticnaic, siq'ueccan t'a e pensar."
        },
        {
            "number": "7",
            "text": "Ha juntzanh tik ol eyak'nhej sk'ayb'ej eb' eyuninal t'a junjun k'u. Tzeyalan t'a eb' ayic ayex ek' t'a e pat, ayic van e b'eyi, ayic tzex vayi yet' yic tzex q'ue vaan."
        },
        {
            "number": "8",
            "text": "Tze tzek'anoch juntzanh checnab'il tik t'a e k'ab' yet' t'a snanhal e sat ichoc junok yechel yic tze naancoti."
        },
        {
            "number": "9",
            "text": "Tze tz'ib'anpax och t'a yoyal sti' e pat yet' t'a spuertail smuroal e chonhab'."
        },
        {
            "number": "10",
            "text": "Ha Jehová co Diosal, ha' ol ex ik'anb'at t'a jun lu'um yak'nac sti' yak'an t'a eb' co mam quicham, aton winhaj Abraham, winhaj Isaac yet' winhaj Jacob. Ay val nivac chonhab' manh jantacoc swach'il t'a jun lu'um chi', manhoc ex e b'onac."
        },
        {
            "number": "11",
            "text": "Ay val te' pat b'ut'an yuj tastac te wach', manhoc ex e b'ud'nac. Ay ha' uk'b'ila' joyb'il, manhoc ex eyab'nac syail e joyani. Ay te' uva yet' te' olivo avab'il, manhoc ex eyavejnac. Ha juntzanh chi', toxonhej ol eyab'lej masanto syal e b'ud'ji."
        },
        {
            "number": "12",
            "text": "Ayic ol ujok juntzanh chi', b'at ta val Jehová satk'olal eyuuj. Naeccoti to a Jehová chi' ex ik'anelta t'a Egipto, b'aj ayex och checab'oc."
        },
        {
            "number": "13",
            "text": "Ayokab' yelk'och Jehová co Diosal t'a yol e sat. Anhejocab' Jehová chi' tzeyak' servil, anhejocab' sb'i tze loco' ayic tzeyak'an e ti' e k'ulan junok tas."
        },
        {
            "number": "14",
            "text": "Manh ex och tzak'an t'a spatic sdiosal eb' anima cajan t'a e lak'anil chi',"
        },
        {
            "number": "15",
            "text": "yujto scot yoval Jehová co Diosal t'a juntzanh chi'. Ayek' Jehová t'a co cal, haxo talaj tz'aji, scot yoval sk'ool tzex sataneli, yujto max yal sk'ol scak'och co pensar t'a junocxo ch'oc diosal."
        },
        {
            "number": "16",
            "text": "Manh eyak' proval Jehová co Diosal, icha e k'ulejnac t'a Masah."
        },
        {
            "number": "17",
            "text": "k'anab'ajejec val sk'ayb'ub'al yet' schecnab'il, aton val jantac schecnab'il ix yala'."
        },
        {
            "number": "18",
            "text": "Wach'nhej tzeyutej e pensar yet' e b'eyb'al t'a yichanh Jehová, yic wach'nhej tzex elk'ochi. Ol eyiquej lum lum yak'nac sti' yak'an t'a eb' co mam quicham."
        },
        {
            "number": "19",
            "text": "Ol el lemnaj eb' ajk'ol t'a eyichanh yuj Jehová, icha ix yutej yalani."
        },
        {
            "number": "20",
            "text": "Tato sk'anb'ej eb' eyuninal t'a b'ak'uinh: ¿Tas yuj sco k'anab'ajej juntzanh cachnab'il yet' checnab'il yalnac Jehová co Diosal? tato xchi eb'."
        },
        {
            "number": "21",
            "text": "Tzeyalan t'a eb' icha tik: Ha onh tik checab' caj t'a winh sreyal Egipto t'a peca', haxo Jehová ik'annac onh elta yet' jantac yipalil."
        },
        {
            "number": "22",
            "text": "Ha onh tik quilnac val juntzanh tastac satub'tac yilji yet'nac yaelal yak'naccot Jehová chi' t'a yib'anh winh sreyal Egipto chi' yet' t'a masanil schonhab' chi'."
        },
        {
            "number": "23",
            "text": "Onh yik'annaquelta ta', onh yik'annaccot t'a tik t'a lum lum yak'nac sti' yak'an t'a eb' co mam quicham."
        },
        {
            "number": "24",
            "text": "Yuj chi' schecnac Jehová co Diosal to yowalil sco k'anab'ajej juntzanh checnab'il tik yuj co naancoti, yic wach'nhej co k'ool, wach'nhej ol aj yek' tiempo cuuj icha caj ticnaic."
        },
        {
            "number": "25",
            "text": "Yuj chi', tato sco k'anab'ajej icha ajnac yalan Jehová chi', wach' onh t'a yol sat, xe cham t'a eb'."
        }
    ]
}