{
    "chapter": "5",
    "verses": [
        {
            "number": "1",
            "text": "Ix smolb'an masanil eb' yetisraelal vinhaj Moisés, ix yalan vinh d'a eb': Ex vetchonhab', ab'ec val ticnaic, ol valcan juntzanh cachnab'il yed' checnab'il d'ayex, yic scham val e k'ayb'ani yed' e b'eyb'alani."
        },
        {
            "number": "2",
            "text": "A Jehová co Diosal yak'nac jun strato qued'oc d'a lum vitz scuchan Horeb."
        },
        {
            "number": "3",
            "text": "Manhocnhej yed' eb' co mam quicham yak'nac strato chi', palta yak'nacpax qued'oc co masanil a onh molan onh ek' tic."
        },
        {
            "number": "4",
            "text": "A val Jehová lolonnac d'ayonh d'a jolom vitz chi', cab'nac val tas yal chi' ayic slolonelta d'a cal k'ak'."
        },
        {
            "number": "5",
            "text": "A in can in d'a e nanhal yed' Jehová chi' yic sval d'ayex tas syala', yujto ex xivq'ue d'a jun k'ak' chi', maj ex q'ue d'a jolom vitz chi', yalan Jehová chi' icha tic:"
        },
        {
            "number": "6",
            "text": "A in Jehová e Diosal in, ex viq'uelta d'a Egipto b'aj ayex och checab'oc, manh eyicoc e b'a."
        },
        {
            "number": "7",
            "text": "Malajocab' junocxo dios b'aj tzex och ejmelal, palta anhejocab' d'ayin."
        },
        {
            "number": "8",
            "text": "Malajocab' junoc yechel junoc tas tze b'ooch e diosaloc, tas ay d'a satchaanh, tas ay d'a sat lum tic, ma tastac ay d'a yoltac a a'."
        },
        {
            "number": "9",
            "text": "Manh ex em nhojan d'ay, manh eyaq'uem e b'a d'ay, yujto a in Jehová e Diosal in, ste cot voval d'ayex tato tzex och ejmelal d'a junocxo tasi. Ol vak'och syaelal eb' mamab'il malaj velk'och d'ay, ol vak'anpax yaelal d'a yib'anh yuninal eb', yixchiquin eb' yed' yinhtilal eb'."
        },
        {
            "number": "10",
            "text": "Axo eb' tzin xajanani, sk'anab'ajan in checnab'il, ol in xajanej eb' yed' yinhtilal yic ol b'eynhejb'atoc."
        },
        {
            "number": "11",
            "text": "Manh comonoc tze loc in b'i a in Jehová e Diosal in tic, ma tzeyak' b'inaj in b'i d'a junoc tas d'a ichnhej ta', yujto ol vak' yaelal d'a mach icha chi' sk'ulej."
        },
        {
            "number": "12",
            "text": "Nivanocab' yelk'och sk'ual ik'oj ip d'ayex yuj in eyik'anchaanh, icha ix aj valancan d'ayex."
        },
        {
            "number": "13",
            "text": "Vaque' k'ual tzex munlaj d'a e munlajel."
        },
        {
            "number": "14",
            "text": "Axo d'a yuquil k'ual, sk'ual ik'oj ip, vic yaji. Manh ex munlaj d'a jun k'u chi', ma eb' eyuninal, eb' ix eyisil, eb' vinh e checab', ma eb' ix e checab', nok' e vacax, nok' e chej, ma junocxo nok' e molb'etzal nok', ma eb' ch'oc chonhab'il ayek' d'a e cal, palta masanil eb' syik' yip eyed'oc."
        },
        {
            "number": "15",
            "text": "Naeccoti to ek'naquex checab'vumal d'a Egipto. A inxo Jehová e Diosal in tic vik'naquexelta yed' in poder. Yuj chi' svala' to tze k'anab'ajej sk'ual ik'oj ip."
        },
        {
            "number": "16",
            "text": "Ayocab' yelk'och e mam e nun d'a e sat, icha val ix aj valan d'ayex, yic vach' ol najatb'oc e q'uinal, yic vach' ol ex ajek' d'a sat lum luum ol vak' chi' d'ayex."
        },
        {
            "number": "17",
            "text": "Manh e milcham eb' eyetanimail."
        },
        {
            "number": "18",
            "text": "Manh ex em ajmulal d'a yol sk'ab' eyetb'eyum junjun ex."
        },
        {
            "number": "19",
            "text": "Manh ex elk'anoc."
        },
        {
            "number": "20",
            "text": "Manh e naq'ue lolonel d'a spatic eb' eyetanimail."
        },
        {
            "number": "21",
            "text": "Manh e nib'ejoch ix yetb'eyum junocxo mach, spat, sluum, eb' vinh schecab', eb' ix schecab', nok' svacax, nok' sb'uru, ma junocxo tas ay d'a eb' eyetanimail chi', manh e nib'ejochi, xchi Jehová d'ayonh."
        },
        {
            "number": "22",
            "text": "Aton val juntzanh checnab'il tic te chaanh ajnac yalanelta Jehová d'a scal jun nivan q'uik'al asun ayoch sk'ak'al, ayic molan onh ek' co masanil d'a yich lum vitz chi'. Anhej val juntzanh checnab'il tic yalnac, ichato chi' stz'ib'anoch d'a chab' pachanh q'uen q'ueen, yak'an d'ayin."
        },
        {
            "number": "23",
            "text": "Palta a exxo tic, ayic eyab'an yoch jun jaj chi' d'a scal q'uik'alq'uinal chi', eyilan sq'ue nhilnhon k'ak' d'a lum vitz chi', masanil ex yajal eyaj d'a junjun eyinhtilal tic yed' eb' yichamtac vinaquil chonhab', ex javi eyal d'ayin icha tic:"
        },
        {
            "number": "24",
            "text": "Val yel, a Jehová co Diosal ix sch'ox val stziquiquial yed' yipalil d'ayonh, ix cab' val slolon d'a scal k'ak'. A ticnaic toxo ix nachaj val el cuuj tob'an syal slolon Dios d'ayonh anima onh tic, palta ina maj onh chamlaj."
        },
        {
            "number": "25",
            "text": "¿Tas yuj sco b'ec co b'a co cham yuj jun k'ak' to ayxo smay chi'? Tato ol cab' val yoch sjaj Jehová co Diosal junelxo, ol onh chamoc."
        },
        {
            "number": "26",
            "text": "Malaj val junoc anima syal yab'an yoch sjaj jun Dios pitzan d'a scal k'ak' icha ix cab' a onh tic, yujto ay schamelal."
        },
        {
            "number": "27",
            "text": "Vach' a ach tzach och d'a yichanh Jehová co Diosal chi' yic tzab'an masanil tas syala', slavi chi' tzalan d'ayonh masanil tas syal chi', ol co k'anab'ajani, xe chi d'ayin."
        },
        {
            "number": "28",
            "text": "Ayic van eyalan chi' d'ayin, van pax yab'an Jehová tas tzeyal chi', yuj chi' yal d'ayin: Toxo ix vab' tas syal jun chonhab' tic, ix scha in k'ol tas ix yal eb'."
        },
        {
            "number": "29",
            "text": "Comonoc ichanhej tic spensar eb', aynhej velk'och d'a yol sat eb', sk'anab'ajannhej in checnab'il eb' yic vach' ol aj sb'eynhejb'at eb' yed' eb' yuninal d'a smasanil tiempo."
        },
        {
            "number": "30",
            "text": "Yuj chi' al d'a eb' to smeltzaj eb' d'a scampamento."
        },
        {
            "number": "31",
            "text": "A achxo tic, cananh ved' d'a tic, yujto ol val masanil in checnab'il d'ayach yed' in k'ayb'ub'al, ol a k'ayb'an eb' d'ay, yic vach' ol sb'eyb'alej eb' b'aj ay lum luum ol vak' chi' d'a eb', xchi Jehová chi' d'ayin."
        },
        {
            "number": "32",
            "text": "Yuj chi' b'eyb'alejec masanil schecnab'il Jehová co Diosal. Manh eyiq'uel d'a e pensar."
        },
        {
            "number": "33",
            "text": "B'eyb'alejec b'eyb'al ix sch'oxcan Jehová co Diosal, yic te vach'xonhej ol aj e b'eyb'ati, ol najatb'oc e q'uinal d'a sat lum luum ol yak' chi' d'ayex."
        }
    ]
}