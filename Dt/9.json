{
    "chapter": "9",
    "verses": [
        {
            "number": "1",
            "text": "Ab'ec val ex vetchonhab' Israel. Toxo ix k'och stiempoal yic tze k'axpitan a' Jordán, yic tze satanel juntzanh chonhab' te nivac, te tek'an d'a eyichanh, te chaanh yajq'ue smuroal."
        },
        {
            "number": "2",
            "text": "A eb' anima cajan ta', chaanh steel eb', a vinhaj Anac ay yinhtilal eb'. Ix eyab' yalji: ¿Mach val junoc syal stek'b'an sb'a d'a yichanh eb' yinhtilal vinhaj Anac? xchi eb'."
        },
        {
            "number": "3",
            "text": "Ojtaquejequel ticnaic to a Jehová co Diosal, a b'ab'el sb'at d'a eyichanh icha junoc k'ak' satanel masanil tastac. Ol ak'jococh eb' d'a yol e k'ab', yuj chi' ol e satnhejel eb', ol e pechanel eb' d'a elanhchamel, icha ix aj yalan Jehová."
        },
        {
            "number": "4",
            "text": "Ayic toxo ix yiq'uel masanil eb' anima chi' Jehová d'a eyichanh, manh e na' to yuj e vach'il, yuj chi' icha chi' ix aji. Palta yuj schucal juntzanh chonhab' chi' ol ik'joquel eb' d'a eyichanh yuj Jehová."
        },
        {
            "number": "5",
            "text": "Manh yujoc e vach'il, manh yujoc pax svach'il e b'eyb'al yuj chi' ol ex k'och cajan d'a sat luum. Palta yuj schucal juntzanh chonhab' chi', ol satjoccanel eb' d'a eyichanh, yic vach' tz'elcank'och tas yalnac Jehová d'a eb' co mam quicham, aton d'a vinhaj Abraham, d'a vinhaj Isaac yed' d'a vinhaj Jacob."
        },
        {
            "number": "6",
            "text": "Ojtaquejequel an to manh yujoc e vach'il syak' jun lum manh jantacoc svach'il chi' Jehová d'ayex yic tzeyiquej, palta a ex tic junelnhej te pit ex."
        },
        {
            "number": "7",
            "text": "Naeccoti, b'at talaj satk'olal eyuuj to e tzuntzejnaccot yoval Jehová d'a eyib'anh d'a tz'inan luum. Atax quelnaccot d'a Egipto masanto onh javi d'a tic, te pitnhej tzeyutej e b'a d'ay."
        },
        {
            "number": "8",
            "text": "A d'a lum vitz Horeb e tzuntzejnac val cot yoval, yuj chi' snib'ejnac ex sateli."
        },
        {
            "number": "9",
            "text": "Ayic in q'ue d'a sjolom jun vitz chi' yuj in chaan chab' pachanh q'uen q'ueen b'aj tz'ib'ab'iloch checnab'il, aton strato Dios qued'oc, 40 k'ual yed' 40 ak'val eq'uin ta', malaj jab'oc tas in va'a, ma vuq'uej."
        },
        {
            "number": "10",
            "text": "Slajvi chi', yak'an chab' pachanh q'uen q'ueen chi' Jehová d'ayin. A val Jehová chi' tz'ib'anoch schecnab'il chi' d'a q'ueen, juntzanh checnab'il yalnac d'a jolom vitz d'a cal k'ak' d'a jun k'u ayic molan onh ek' ta'."
        },
        {
            "number": "11",
            "text": "Ayic slajvi yek'canb'at 40 k'ual yed' 40 ak'val chi', yak'an chab' q'uen yic trato chi' d'ayin."
        },
        {
            "number": "12",
            "text": "Yalan icha tic: Emanhxi d'a elanhchamel, yujto a jun chonhab' ix iq'uelta d'a Egipto toxo ix sjuel sb'a. Max sk'anab'ajejlaj tas ix vala', toxo ix sb'o jun sdiosal eb' nab'a oro."
        },
        {
            "number": "13",
            "text": "Toxo ix vila' to te pit jun chonhab' tic."
        },
        {
            "number": "14",
            "text": "Nitzel a b'a d'a vichanh, ol in satel juntzanh anima tic, manhxa b'aj ol b'inaj eb' d'a sat luum tic. Anhej d'a inhtilal ol in b'o junoc nivan nación, te tek'an ol ajoc, tzijtum ol aj sb'isul d'a yichanh juntzanh anima tic, xchi Jehová."
        },
        {
            "number": "15",
            "text": "Vemxita d'a jolom vitz b'aj nhilnhon sq'ue k'ak' chi', ved'nac chab' q'uen yic trato chi'."
        },
        {
            "number": "16",
            "text": "Axo vemxuli, vilani to toxo ix och e mul d'a yol sat Jehová co Diosal, yujto e b'o jun yechel vacax e diosaloc. Jun val rato eyiq'uel e b'a d'a spatic checnab'il yal co Diosal chi' d'ayonh."
        },
        {
            "number": "17",
            "text": "Yuj chi', in pok'anem chab' pachanh q'uen q'ueen chi' d'a eyichanh, spojb'at q'ueen."
        },
        {
            "number": "18",
            "text": "Slajvi chi' vemxi nhojan d'a yichanh Jehová d'a 40 k'ual yed' 40 ak'val. Maj in va jab'oc, maj vuq'uej jab'oc a' eyuuj, yuj chi' icha chi' in k'ulej, yujto te chuc e k'ulej, e tzuntzejcot yoval sk'ol Jehová."
        },
        {
            "number": "19",
            "text": "Te xiv in yujto cot yoval sk'ol Jehová chi' d'a eyib'anh yic tzex sataneli. Palta jun, yab'to Jehová tas val d'ay junelxo chi'."
        },
        {
            "number": "20",
            "text": "Cotpax yoval d'a vinh vuk'tac aj Aarón, jab'xonhej maj satjoquel vinh yuuj. Palta tevi in yuj vinh yic tz'ak'ji nivank'olal vinh."
        },
        {
            "number": "21",
            "text": "Elanhchamel in maq'uem vecnaj jun yechel vacax b'aj och e mul chi'. Elanhchamel in yumb'at d'a cal k'ak'. Slajvi chi' in tenan pojoc, in tzipancanb'at d'a yol a a' tz'emta d'a lum vitz chi'."
        },
        {
            "number": "22",
            "text": "Icha chi' e k'ulejpax d'a Tabera, d'a Masah yed' d'a Kibrot-hataava. A val ta' e tzuntzejcot yoval sk'ol Jehová."
        },
        {
            "number": "23",
            "text": "Aton yic yalan Jehová chi' d'ayonh d'a Cades-barnea to tzonh b'at quik' lum ix yak' d'ayonh. Anhejtona' ta' e tenek' tas yal co Diosal chi'. Maj eyak'ochlaj d'a e k'ool, maj e k'anab'ajej pax tas yala'."
        },
        {
            "number": "24",
            "text": "Atax yic ex vojtacaneli voch ijan vilani to te pitnhej tzeyutej e b'a d'a Jehová."
        },
        {
            "number": "25",
            "text": "Yujto maj e k'anab'ajej, yuj chi' yala' to ol ex sateloc, yuj chi' em in nhojan d'a yichanh d'a 40 k'ual yed' 40 ak'val chi'."
        },
        {
            "number": "26",
            "text": "Valan d'ay icha tic: Mamin Jehová, manh a satel jun a chonhab' tic. A ach ix a colel yed' ipal, ix ik'anelta d'a Egipto yed' a poder."
        },
        {
            "number": "27",
            "text": "Nacot tas alnaccan d'a eb' a checab', aton vinhaj Abraham, vinhaj Isaac yed' vinhaj Jacob. A spital juntzanh anima tic yed' smul eb' yed' schuc pensaril eb', manh a nacoti,"
        },
        {
            "number": "28",
            "text": "yic vach' max yal eb' anima b'aj ix onh iq'uelta chi': Maj yal-laj yuj Jehová yik'ank'och jun chonhab' chi' d'a lum b'aj yak'nac sti' yak'an d'a eb', anhej to ix yik'b'at eb' yic b'at yak'ancham eb' d'a taquinh luum yujto chacb'ilel eb' yuuj, xcham eb'."
        },
        {
            "number": "29",
            "text": "Ak' nivank'olal d'a jun chonhab'il anima tic, yujto a chonhab' yaji. A ach ix iq'uelta d'a Egipto yed' a poder, xin chi d'ay."
        }
    ]
}