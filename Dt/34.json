{
    "chapter": "34",
    "verses": [
        {
            "number": "1",
            "text": "Ha t'a spanhanil yol yic Moab ayek' vinhaj Moisés chi' ayic ix q'ue vinh t'a jolom vitz Nebo ay t'a sjolom lum niwan vitz Pisga, aton lum ay t'a yichanh Jericó. Ata' ix sch'oxcanb'at masanil lum lum Jehová yil vinh: Aton masanil lum Galaad masanto b'aj ay smacb'en eb' yinhtilal Dan,"
        },
        {
            "number": "2",
            "text": "lum smacb'en eb' yic Neftalí, eb' yic Efraín, eb' yic Manasés yet' masanil lum yic eb' yic Judá, masanto sk'och lum t'ha ha' mar Mediterráneo."
        },
        {
            "number": "3",
            "text": "Scot lum t'a Neguev masanto sk'och lum t'a yak'lical sti' ha' Jordán yet' t'a masanil spatictac Jericó schonhab'il te' palma, masanto sk'och lum t'a Zoar."
        },
        {
            "number": "4",
            "text": "Ix yalan Jehová chi' t'a vinh icha tik: Aton jun lu'um tik vak'nac in ti' vak'an t'a vinhaj Abraham, t'a vinhaj Isaac yet' t'a vinhaj Jacob. Valannac t'a eb' vinh icha tik: Ha jun lu'um tik ol vak' t'a eb' eyinhtilal, xin chi, yuj chi' tzin ch'oxcanb'at lum t'ayach, wach'chom manhxo ol ach k'och t'a lu'um, xchi Jehová chi' t'a vinh."
        },
        {
            "number": "5",
            "text": "Ixlajwi chi', ata' ix cham vinhaj Moisés schecab' Jehová chi', t'a yol yic Moab, icha ix aj yalan Jehová chi' t'a vinh."
        },
        {
            "number": "6",
            "text": "Ha t'a jun ch'olan t'a yol yic Moab t'a yichanh Bet-peor ix mucji vinh yuj Jehová chi', palta malaj mach ojtannac jun b'aj mucancan snivanil vinh chi'."
        },
        {
            "number": "7",
            "text": "120 ab'il sq'uinal vinh ayic ix cham vinh. Wach'to yilan vinh, tek'antopax vinh ayic ix cham vinh chi'."
        },
        {
            "number": "8",
            "text": "Jun val ujal ix och eb' chonhab' israel t'a cusk'olal yuj schamel vinh chi' t'a tzinan lu'um yic Moab, icha sb'eyb'al eb'."
        },
        {
            "number": "9",
            "text": "Ayic manto cham vinhaj Moisés chi', ix yak'canb'at sk'ab' vinh t'a yib'anh vinhaj Josué yuninal vinhaj Nun yic schaancan sjelanil vinh yet' yopisio icha ix aj yalan Jehová. Yuj chi' a eb' chonhab' israel, ix sk'anab'ajej eb' tas ix yal vinhaj Josué chi'."
        },
        {
            "number": "10",
            "text": "Atax t'a jun pekti’ chi', manhxa junocxo schecab' Jehová t'a skal eb' chonhab' israel q'uelk'umb'a ix aj Jehová ix lolon yet'oc, icha ix aj slolon yet' vinhaj Moisés."
        },
        {
            "number": "11",
            "text": "Manhxa junocxo mach ix k'ulan tas satub'tac yilji yet' milagro icha sk'ulejnac Jehová yet' vinhaj Moisés chi' t'a yol yic Egipto t'a yichanh vinh rey yet' t'a yichanh eb' ayoch yajalil yet' vinh yet' t'a masanil eb' aj Egipto chi'."
        },
        {
            "number": "12",
            "text": "Malaj junocxo mach niwan yelk'och sk'ulan tastac ay smay icha sk'ulejnac vinhaj Moisés t'a yichanh eb' yetisraelal."
        }
    ]
}