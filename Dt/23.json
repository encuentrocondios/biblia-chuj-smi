{
    "chapter": "23",
    "verses": [
        {
            "number": "1",
            "text": "Tato ay mach mak'b'ilpoj snholob' sq'ueen, ma ik'b'ilel svinaquil chi', max yal-laj yoch d'a scal eb' yetisraelal ayic molanek' eb' yik'anchaanh Jehová."
        },
        {
            "number": "2",
            "text": "Anheja' junoc mitz' unin, malaj pax yalan yic yoch d'a scal eb' smolb'ej sb'a yic syik'anchaanh Jehová. Anhejtona' pax yinhtilal d'a b'aq'uinh max yalpaxlaj yochi."
        },
        {
            "number": "3",
            "text": "A eb' amonita yed' eb' moabita, junelnhej malaj yalan yic eb' yoch d'a scal b'aj molanek' eb' schonhab' Jehová, ma yinhtilal eb' d'a b'aq'uinh."
        },
        {
            "number": "4",
            "text": "Yujto ayic ix onh ek'ta d'a yol smacb'en eb', ayic ix onh elta d'a Egipto, maj yak'laj jab'oc a' eb' cuq'uej, maj yak'paxlaj jab'oc co vael eb'. A tas ix sk'ulej eb' to ix stup vinhaj Balaam yuninal vinhaj Beor eb', ix cot vinh d'a Petor d'a yol yic Mesopotamia, yic tzul onh scatab'ancan vinh."
        },
        {
            "number": "5",
            "text": "Axo Jehová co Diosal, maj schalaj yab' tas ix yal vinhaj Balaam chi', yuj chi' a catab' ijan ix yalcan vinh chi' d'a quib'anh, vach' lolonel ix aj yalancan vinh, yujto te xajan onh yuj Jehová co Diosal."
        },
        {
            "number": "6",
            "text": "Yuj chi' junelnhej malajocab' b'aq'uinh tzex och d'a junk'olal yed' eb'. Manh e b'opax tas yuj svach'iloc eb'."
        },
        {
            "number": "7",
            "text": "Palta axo pax eb' edomita, manh e patiquejcanel eb', yujto ayto cuj co b'a yed' eb'. Manh e patiquejpaxel eb' aj Egipto, yujto ek'nac onh cajan jun tiempoal d'a yol smacb'en eb'."
        },
        {
            "number": "8",
            "text": "Ato eb' yixchiquin eb' ayxo yalan yic yoch d'a co cal b'aj sco molb'ej co b'a yuj quik'anchaanh Jehová."
        },
        {
            "number": "9",
            "text": "Ayic tzex b'at d'a oval yed' eb' eyajk'ool, ayic ayex ek' ta', manh e k'ulej tas chacb'ilel yuj Jehová."
        },
        {
            "number": "10",
            "text": "Tato ay junoc vinh vinac tz'el yinhatil ayic vaynac, yovalil tz'elcan vinh d'a spatictac campamento tz'ek' k'u."
        },
        {
            "number": "11",
            "text": "Axo d'a yemk'ualil, vach' syutej vinh sb'icanel sb'a, axo yic sq'uik'b'i, tz'ochxican vinh d'a yol campamento chi'."
        },
        {
            "number": "12",
            "text": "Yovalil junnhej junoc b'aj d'a spatiquel campamento b'aj tzex tzaji."
        },
        {
            "number": "13",
            "text": "Ayic tzex b'at tzajel, tzeyik'b'at junoc te te' d'a yol e pa, pach yaj snhi' te', tze joy junoc olan, tzex tzajiem d'a yool. Slajvi chi', tzeyak'ancanq'ue lum luum d'a yib'anh."
        },
        {
            "number": "14",
            "text": "Yujto a Jehová co Diosal ajun eyed'oc, yicnhej yaj jun campamento chi'. A tzex tanhvani, scolvajpax eyed'oc yic tzeyak'an ganar eb' eyajk'ol chi'. Max yal-laj to ay tas chuclaj ay d'a e cal chi', talaj tz'el Jehová chi' d'a e cal yuj jun chi'."
        },
        {
            "number": "15",
            "text": "Tato ay junoc checab' tz'el elelal d'a spatrón, snib'ej tz'aj eyed'oc, manh eyak' meltzaj d'a spatrón chi'."
        },
        {
            "number": "16",
            "text": "Canocab' eyed'oc. Libre sik'lan junoc chonhab' b'aj sgana tz'aji. Malajocab' mach stzuntzani."
        },
        {
            "number": "17",
            "text": "Malajocab' junoc vinh vinac, ma junoc ix ix d'a co cal syak'och sb'a ajmulal yic tz'och ejmelal d'a juntzanh comon dios."
        },
        {
            "number": "18",
            "text": "A q'uen tumin syak' ganar junoc ix ix, ma junoc vinh vinac d'a spatic yajmulal, manh e cha yak' q'uen eb' b'aj syak' sti' yak'an d'a Jehová, yujto a jun b'eyb'al chi' te chacb'ilel yuuj."
        },
        {
            "number": "19",
            "text": "Ayic tzeyak'an q'uen tumin majanil d'a junoc quetchonhab', manh e k'an yune' q'ueen, ma yalnhej tastac, manh e k'an smajananub'al."
        },
        {
            "number": "20",
            "text": "A d'a junoc ch'oc chonhab'il ayek' d'a e cal syal e k'anan smajananub'al junoc tas tzeyak' smajnej. Axo d'a junoc quetchonhab', manh e k'ana', yic vach' ol yak' svach'k'olal Jehová d'a eyib'anh d'a sat lum luum ol eyiquej chi'."
        },
        {
            "number": "21",
            "text": "Ayic tzeyak'an e ti' d'a Jehová co Diosal, elanhchamel tze k'anab'ajej, yujto ol sk'anb'ej Jehová chi' d'ayex. Tato max eyak'a' tz'och e mul."
        },
        {
            "number": "22",
            "text": "Tato malaj b'aj tzeyak' e ti' d'a Jehová chi' jun, malaj b'aj syal yoch e mul."
        },
        {
            "number": "23",
            "text": "Tato ay b'aj tzeyak' e ti' eyak'an jun, yovalil tzeyaq'uelk'ochi, icha val tas tz'el d'a e k'ool."
        },
        {
            "number": "24",
            "text": "Ayic tzex och d'a scal smunlajel junoc eb' quetchonhab', syal e loan sat yuva icha jantac snib'ej e k'ol e loani, palta max yal-laj eyik'anb'at jab'oc d'a yol e pa."
        },
        {
            "number": "25",
            "text": "Tato tzex och d'a scal strigo junoc eb' quetchonhab', syal e k'utzanelta ixim sjolom e k'uxu', palta max yal-laj tze jochelta ixim yed' q'uen jochlab' trigo yic tzeyik'anb'ati."
        }
    ]
}