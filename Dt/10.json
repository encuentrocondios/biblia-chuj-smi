{
    "chapter": "10",
    "verses": [
        {
            "number": "1",
            "text": "Yalanxi Jehová chi' d'ayin icha tic: Tzak' b'ojoc chab'oc pachanh q'uen q'ueen, icha q'uen ix vak' d'ayach d'a sb'ab'elal. Tzak' b'ojocpax junoc te' caxa, slajvi chi' tzach q'ueta d'a jolom vitz tic."
        },
        {
            "number": "2",
            "text": "Ol in tz'ib'anxioch lolonel ayoch d'a q'uen ix vak' d'ayach d'a sb'ab'elal, aton q'uen ix a mak'pojoc. Axo q'uen yic schaelal tic, ol em q'uen d'a yol te' caxa chi', xchi d'ayin."
        },
        {
            "number": "3",
            "text": "Vak'an b'ojoc jun te' caxa chi', a te' acacia och d'a te'. Vak'an tzeychaj chab' q'uen q'ueen chi', vik'anq'ue q'ueen d'a jolom vitz chi'."
        },
        {
            "number": "4",
            "text": "Stz'ib'anxioch lajunhe' schecnab'il Jehová chi' d'a q'ueen. Icha aj stz'ib'an q'uen d'a sb'ab'elal, aton juntzanh checnab'il yal d'ayonh d'a scal k'ak' d'a jolom vitz ayic molanonhek' d'a yich vitz chi'. Yak'anxi q'ueen d'ayin."
        },
        {
            "number": "5",
            "text": "Vemxita d'a jolom vitz chi' b'ian, vak'anem q'ueen d'a yol te' caxa chi', icha aj yalan Jehová chi' d'ayin. Ata' canxonhej q'ueen."
        },
        {
            "number": "6",
            "text": "(Ix el eb' israel d'a a' Beerot-bene-jaacán, ix javi eb' d'a Mosera. Ata' ix cham vinhaj Aarón, ix mucji vinh ta'. Axo vinhaj Eleazar, vinh yuninal vinh ix ochcan sq'uexuloc sat sacerdoteal."
        },
        {
            "number": "7",
            "text": "Ix lajvi chi' ix elxi eb', ix javi eb' d'a Gudgoda. Ix elxi eb' ta', ix javi eb' d'a Jotbata. A d'a jun lugar chi' te aynhej a a'."
        },
        {
            "number": "8",
            "text": "A d'a jun tiempoal chi' ix ak'jioch yopisio eb' yinhtilalcan vinhaj Leví yuj Jehová, yic syik'anb'at te' scaxail strato Jehová chi' eb', yic smunlajpax eb' d'a yichanh, yic syalanpax vach' lolonel eb' d'a yib'anh eb' anima d'a sb'i Jehová chi'. Ichaton chi' sk'ulejnhej eb'."
        },
        {
            "number": "9",
            "text": "Yuj chi', a eb' yinhtilalcan vinhaj Leví chi', maj schalaj smacb'en luum eb', yujto a Jehová icha smacb'en eb' yajcani, icha ix aj yalan Jehová.)"
        },
        {
            "number": "10",
            "text": "A d'a jun tiempoal chi', 40 k'ual 40 ak'val ayinek' d'a jolom vitz chi', icha in k'ulej d'a sb'ab'elal. Anheja' d'a junelxo chi' scha sk'ol Jehová yab'an tas svala', yuj chi' maj ex satjiel-laj yuuj."
        },
        {
            "number": "11",
            "text": "Yalan d'ayin icha tic: Ixic, cuchb'ejb'at jun chonhab' chi', yic b'at schaan lum luum eb' to ol yiquej, aton lum vak'nac in ti' vak'an d'a eb' e mam eyicham, xchi d'ayin."
        },
        {
            "number": "12",
            "text": "A ticnaic jun, ex vetchonhab' Israel, ¿tas snib'ej Jehová co Diosal d'ayonh? Aton tic snib'ej d'ayonh: Ayocab' yelk'och d'a yol co sat, sco k'anab'ajani, sco xajanani yed' coch ejmelal d'ay d'a smasanil co k'ool yed' d'a smasanil co pensar."
        },
        {
            "number": "13",
            "text": "Tato sco k'anab'ajej masanil sk'ayb'ub'al yed' schecnab'il, vach'nhej ol onh elk'och d'a smasanil."
        },
        {
            "number": "14",
            "text": "Scham val e naani to a Jehová co Diosal, a' ay yic satchaanh yed' d'a yichanhb'at satchanh chi'. A' ay pax yic lum luum tic yed' masanil tas ay d'a sat luum."
        },
        {
            "number": "15",
            "text": "Yujto xajan eb' co mam quicham yuuj, yuj chi' ix sik'jicanel yinhtilal eb' yuuj, a onh toni, ix onh sik'jiel d'a scal juntzanhxo chonhab' yuuj icha cajcan tic."
        },
        {
            "number": "16",
            "text": "Naecnhejcot jun trato sb'o Jehová eyed'oc, manhxo e pitej e b'a d'ay."
        },
        {
            "number": "17",
            "text": "Yujto a Jehová co Diosal, ek'to d'a yib'anh juntzanh comon dios, Yajal yaj d'a yib'anh eb' yajal, ayek' d'a yib'anh masanil tas, te ay spoder, sat co k'ool yuuj. Malaj sq'uexanhil eb' anima d'ay. Max schalaj tumin yuj sch'olb'itani, max schapax silab' yic smontaji."
        },
        {
            "number": "18",
            "text": "Tz'ok' sk'ol d'a eb' meb'a' yed' d'a eb' ix ix chamnac yetb'eyum. Xajanpax eb' ch'oc chonhab'il ayek' d'a co cal yuuj, yuj chi' tz'ak'ji svael eb' yed' spichul eb' yuuj."
        },
        {
            "number": "19",
            "text": "Ichocab' ta' scutejpax co b'a, yujto ch'oc chonhab'il ajnac onh ek' cajan d'a yol yic Egipto."
        },
        {
            "number": "20",
            "text": "Anhejocab' Jehová co Diosal nivan yelk'och d'a yol co sat. Anhej d'ay tzonh och ejmelal, sco k'anab'ajannhej. Tato ay b'aj scak' co ti' d'a junoc tasi, anhejocab' d'a sb'i Jehová chi' scala'."
        },
        {
            "number": "21",
            "text": "Quiq'uecchaanh Jehová co Diosal. Cuuj manh jantacoc tas te satub'tac yilji ix sk'ulej icha val ix aj quilani."
        },
        {
            "number": "22",
            "text": "Ayic sk'ochnac eb' co mam quicham d'a Egipto, 70-nhej sb'isul eb', axo ticnaic jun, a Jehová ix ak'an q'uib' co b'isul icha sb'isul q'uen k'anal d'a satchaanh."
        }
    ]
}