{
    "chapter": "28",
    "verses": [
        {
            "number": "1",
            "text": "Tato yel tze k'anab'ajej masanil schecnab'il Jehová co Diosal svalcan tic d'ayex, te nivan ol aj eyelk'och yuj Jehová chi' d'a yichanh juntzanhxo nación d'a yolyib'anhq'uinal tic."
        },
        {
            "number": "2",
            "text": "Anhejtona' tato tze k'anab'ajej Jehová co Diosal, ol e chapax masanil juntzanh yaxilal ol val tic:"
        },
        {
            "number": "3",
            "text": "Ol yak' svach'k'olal d'a eyib'anh d'a yol e chonhab' yed' d'a e munlajel."
        },
        {
            "number": "4",
            "text": "Ol yak' svach'k'olal d'a yib'anh eb' eyuninal, d'a yib'anh tas tzeyavej, d'a yib'anh yune' nok' e vacax, yune' nok' e calnel yed' d'a yib'anh juntzanhxo yune' nok' e molb'etzal nok'."
        },
        {
            "number": "5",
            "text": "Ol yak' svach'k'olal d'a yib'anh tas ol eyaq'uem d'a yol e mooch yed' d'a yib'anh tas tze va'a."
        },
        {
            "number": "6",
            "text": "Ol yak'an svach'k'olal d'a eyib'anh b'ajtac tzex eq'ui yed' yic tzex meltzajxi d'a e pat."
        },
        {
            "number": "7",
            "text": "A Jehová ol ak'anoch eb' eyajk'ol d'a yol e k'ab' ayic ol yak'an oval eb' eyed'oc. D'a stzolal ol aj scot eb' d'ayex, palta sacleminac ol aj yel eb' elelal d'ayex."
        },
        {
            "number": "8",
            "text": "Ol yak' svach'k'olal Jehová co Diosal d'a yib'anh tastac tzeyik' d'a e munlajel yed' d'a yib'anh masanil tas tze k'ulej. Icha val chi' te tzalajk'olal ol ex ajek' d'a sat lum luum ol yak' Jehová chi' d'ayex."
        },
        {
            "number": "9",
            "text": "Tato tze k'anab'ajej masanil schecnab'il Jehová chi', tze b'eyb'alani, ol ex yalnhejoch schonhab'oc to sik'b'ilex el yuuj, icha ajnac yalani."
        },
        {
            "number": "10",
            "text": "Axo eb' anima d'a masanil nación d'a yolyib'anhq'uinal tic, ol yojtaquejel eb' to sik'b'il ex el yuj Jehová, ol xiv eb' d'ayex."
        },
        {
            "number": "11",
            "text": "A Jehová chi' ol ex xajananoc: Tzijtum ol aj eyuninal yed' yune' nok' e molb'etzal nok', jantac ol aj sat eyavb'en d'a lum luum yak'nac sti' d'a eb' co mam quicham to ol yak' d'ayex."
        },
        {
            "number": "12",
            "text": "Ol yak'ancot nhab' d'a yib'anh lum luum tic d'a stiempoal, icha jantac tz'och yopisio. Te vach'xonhej ol aj e munlajel. Masanil tastac ay d'ayex, ol te q'uib'chaanh, masanto ol yal eyak'an majanil d'a tzijtumoc nación. A exxo pax tic, malaj tas ol e k'an e majnej d'a junocxo mach."
        },
        {
            "number": "13",
            "text": "Tato ol e k'anab'ajej masanil schecnab'il Jehová co Diosal, aton masanil juntzanh svalcan d'ayex ticnaic, sat ol ex aj d'a eb' ch'oc nacional chi', axo eb' spatictac ol ajcan eb'. Nivan ol aj eyelk'och d'a yib'anh eb'. Malaj b'aj ol ex ak'joc ganar yuj eb'."
        },
        {
            "number": "14",
            "text": "Icha chi' ol ex ajoc, tato max eyiq'uel e b'a d'a spatic schecnab'il Jehová, tato max ex och tzak'an d'a spatic comon dios, yic tzeyak'anem e b'a d'ay."
        },
        {
            "number": "15",
            "text": "Palta tato manh ol e k'anab'ajej masanil schecnab'il yed' sk'ayb'ub'al Jehová co Diosal, aton juntzanh van valan tic d'ayex, ol ja val juntzanh catab' tic d'a eyib'anh:"
        },
        {
            "number": "16",
            "text": "Te chuc eyic d'a yol e chonhab' yed' d'a e munlajel."
        },
        {
            "number": "17",
            "text": "Syalelk'ochi to malaj tas ol eyik' d'a e munlajel chi', malaj pax tas ol e va'a."
        },
        {
            "number": "18",
            "text": "Ol javoc yaelal d'a yib'anh eb' eyuninal, malaj svach'il ol aj sat eyavb'en. Manh ol q'uib' yune' nok' e vacax, yune' nok' e calnel, yune' nok' e chiva yed' masanil nok' e molb'etzal nok'."
        },
        {
            "number": "19",
            "text": "Chuc eyic b'ajtacnhej tzex eq'ui yed' yic tzex meltzajxi d'a e pat."
        },
        {
            "number": "20",
            "text": "Ol yak'cot yaelal Jehová yed' ilk'olal d'a eyib'anh. Toxonhej ol ex somchajel d'a masanil tastac ol e k'ulej. Elanhchamel ol ex satel yuj chucal tze k'ulej yuj eyactancan Jehová chi'."
        },
        {
            "number": "21",
            "text": "A Jehová ol ak'ancot juntzanh ilya te ov d'a eyib'anh, masanto ol ex satel d'a sat lum luum b'aj ol ex cajnaj chi'."
        },
        {
            "number": "22",
            "text": "Ol yak'paxcot yab'il yab'il Jehová chi' to ol ex cham yuuj, k'ak'al ilya te chuc yed' e malq'uei. Axo eyavb'en ol tacjoqueloc. Manhxo ol yak'laj nhab', taquinh ol aj smasanil. Ol och tz'aub' d'a e munlajel masanto ol yal e sateli."
        },
        {
            "number": "23",
            "text": "Manhxalaj nhab' ol cot d'a satchaanh. Manhxo ol yak'laj sat eyavb'en d'a lum luum chi'."
        },
        {
            "number": "24",
            "text": "Manhxalaj nhab' ol yak'a'. Axonhej lum pococ yed' q'uen arena ol em yuj Jehová co Diosal, masanto ol ex sateloc."
        },
        {
            "number": "25",
            "text": "A Jehová chi' ol ex ak'anoch d'a yol sk'ab' eb' eyajk'ool. D'a stzolal ol aj e b'at d'a oval, axo ol ajoc, sacleminac ol aj eyel d'a eb'. Ol sat sk'ool masanil nación d'a yolyib'anhq'uinal tic ayic ol yab'an eb' tas ol ex ik'anoc."
        },
        {
            "number": "26",
            "text": "A nok' ostoc yed' nok' caltacte'al nok' ol chianb'at e nivanil. Manhxalaj mach ol xib'tan nok' d'ayex."
        },
        {
            "number": "27",
            "text": "A Jehová ol ak'an k'ab'at e nivanil yuj mal yab'il, icha val ajnac eb' aj Egipto. Ol q'uepax quisk'oy d'ayex yed' yaxk'a yed' q'uilaj yab'il, manhxalaj yanhal juntzanh ilya chi'."
        },
        {
            "number": "28",
            "text": "Ol ex quistalaxoc, ol somchajel e k'ool, manhxo ol yal-laj eyilani."
        },
        {
            "number": "29",
            "text": "Toxonhej ol ex ek' machmon d'a chimk'ualil, icha tz'aj yek' machmon eb' max ujitaxon yilani. Axo d'a masanil tas ol e k'ulej, manhxalaj tas ol elk'och d'a vach'il. Ol ex te ixtaxeloc. Ilb'ajk'olxonhej ol ex ajoc. Manhxalaj mach ol ex colanoc."
        },
        {
            "number": "30",
            "text": "A mach ol sb'o strato snupnaj yed' junoc ix ix, ch'ocxo mach ol vay yed' ix. Ol e b'oq'ue junoc e pat, palta manhxo ol ex cajnaj d'a yool. Ol eyavej junoc eyuva, palta manhxo ol e lo sat."
        },
        {
            "number": "31",
            "text": "D'a val eyichanh ol smilcham nok' e vacax eb' ajk'ool, palta manh ol e chi' jab'oc schib'ejal nok'. D'a eyichanh ol yik'b'at nok' e b'uru eb', manhxo ol yak' meltzaj nok' eb' d'ayex. Ol yik'b'at nok' e calnel eb', manhxalaj mach ol yal scolancan nok' d'a eb'."
        },
        {
            "number": "32",
            "text": "Eyichanh val ol b'atcan eb' eyuninal yed' eb' ix eyisil d'a yol sk'ab' eb' ch'oc chonhab'il. Toxonhej ol ex k'unb'oc e maclan sjax eb', palta manhxa jab'oc tas syal eyuuj."
        },
        {
            "number": "33",
            "text": "A eb' anima manh eyojtacoc, a eb' ol satanel masanil sat eyavb'en yed' jantac e munlajel. Ol ex ixtaj val, ob'iltacxonhej ol ex ajoc."
        },
        {
            "number": "34",
            "text": "Ayic ol eyilan masanil juntzanh chi', toxonhej ol ex quistalaxcanoc."
        },
        {
            "number": "35",
            "text": "Ol yak' val cot yaelal Jehová d'a eyib'anh, ol q'ue yab'il yaxk'a d'a sjolom e penec, d'a e xub' yed' d'a masanil e nivanil. Manhxo ol anhtaj jun ilya chi' eyuuj."
        },
        {
            "number": "36",
            "text": "Ol ex ik'jocb'at yuj Jehová chi' yed' e reyal sik'b'iloch eyuuj d'a junoc nación to manh eyojtacoc, manh yojtacocpax eb' e mam eyicham. Ata' ol eyaq'uem e b'a d'a juntzanh comon dios b'ob'il d'a te te', ma d'a q'uen q'ueen."
        },
        {
            "number": "37",
            "text": "Ol sat sk'ol juntzanhxo nación yab'an tas ol ex utajoc. Ol aljoc e pecal, ol ex b'uchjoc yuj juntzanh chonhab' b'aj ol ex yik'b'at Jehová chi'."
        },
        {
            "number": "38",
            "text": "Te nivan inhat ol eyavej, palta jab'nhej sat ol e molo', anhej nok' k'ulub' ol k'uxanb'atoc."
        },
        {
            "number": "39",
            "text": "Ol eyavej eyuva, ol e mesani, palta manh ol e b'ixlaj sat, malaj vino ol eyuq'uej, anhej nok' yaxtaj ol lajaneloc."
        },
        {
            "number": "40",
            "text": "Ay te' olivo d'a sat e luum, palta malaj yaceiteal te' ol e k'ana' yujto tonhej ol k'ajb'anel sat te'."
        },
        {
            "number": "41",
            "text": "Ay eyuninal, ay eyisil, palta manh ol ajlaj eb' eyed'oc, yujto ol ik'jocb'at eb' d'a juntzanhxo nación."
        },
        {
            "number": "42",
            "text": "Masanil te te' syak' sat d'a e chonhab', pilan ol lajvoquel te' yuj nok' k'ulub'."
        },
        {
            "number": "43",
            "text": "A eb' ch'oc chonhab'il ayek' cajan d'a e cal, nivanxo ol aj yelk'och eb' d'a eyichanh, a exxo tic, manhxalaj ol aj eyelk'ochi yujto ol ex lajvoquemoc."
        },
        {
            "number": "44",
            "text": "A eb' chi', ay tas ol yal yak'an eb' majanil, palta a exxo tic, manhxalaj tas d'ayex. A eb' sat ol aj d'ayex, a exxo tic spatictaquil ol ex ajcanoc."
        },
        {
            "number": "45",
            "text": "Masanil juntzanh yaelal tic ol ja d'a eyib'anh. Ol eyab'xonhej syail masanto ol yal e sateli, yujto maj e k'anab'ajej masanil schecnab'il yed' sk'ayb'ub'al Jehová co Diosal ix yak' d'ayex."
        },
        {
            "number": "46",
            "text": "A juntzanh yaelal tic sch'oxcot yoval sk'ol Dios d'ayex yed' d'a eb' eyinhtilal d'a masanil tiempo."
        },
        {
            "number": "47",
            "text": "Yujto maj eyaq'uem e b'a d'a Jehová co Diosal d'a tzalajk'olal yed' d'a smasanil e k'ool ayic ix yak'an svach'k'olal d'a eyib'anh,"
        },
        {
            "number": "48",
            "text": "yuj chi' yovalil ol eyak' servil eb' ajk'ool ol yak'cot d'ayex, ol eyab' syail vejel, taquinhtial, manh pichulal yed' masanil yaelal. Ol eyab' val syail yuj eb' eyajk'ool chi' masanto ol yal e sateli."
        },
        {
            "number": "49",
            "text": "A eb' anima d'a junoc nación te najat b'aj slajvik'och yolyib'anhq'uinal tic, a eb' ol yik'cot Jehová d'ayex, yelk'olal ol aj scot eb' icha sjenhvi nok' ch'acb'a. Ch'oc ti'al syal eb', manh ol eyab'laj tas ol yal eb'."
        },
        {
            "number": "50",
            "text": "Te oval anima eb'. Malaj yelk'och eb' icham anima yed' eb' unin d'a eb'."
        },
        {
            "number": "51",
            "text": "Ol schib'at yune' nok' e molb'etzal nok' eb', ol sloanb'at sat eyavb'en te' eb', masanto ol ex ixtajval. Manhxalaj e trigo, e vino, eyaceite, ma yune' nok' e vacax yed' yune' nok' e calnel ol to can yuj eb', anhej to ol ex cham yuj vejel."
        },
        {
            "number": "52",
            "text": "Ol och oyan eb' ajk'ol chi' d'a spatictac e chonhab'. Ol javoc eb' d'ayex masanto ol yal yem lanhnaj smuroal e chonhab' chaanh yajq'uei yed' b'aj scol sb'a eb' soldado ayoch yipoc e k'ool. Masanil juntzanh chonhab' ol yak' Jehová co Diosal d'ayex, ol laj yoymitej eb'."
        },
        {
            "number": "53",
            "text": "Ayic ol laj oymaj eb' ajk'ol chi' d'a e chonhab' chi', axo yuj vejel ol e chianb'at eyuninal yed' eyisil ix yak' Jehová co Diosal. Vach'chom ay junoc vinac d'a e cal te vach' syutej sb'a, palta yuj vejel chi' ol schib'at yuninal. Manh ol yak' jab'oc d'a yuk'tac, d'a ix yetb'eyum to xajan yuuj yed' d'a juntzanhxo yuninal olto canoc."
        },
        {
            "number": "54",
            "text": "Vach'chom ay junoc ix ix manh comonoc syutej sb'a d'a e cal, te b'eyum ix, malaj b'aj tz'em yoc ix d'a sat luum, aynhejoch xanhab' ix, palta yujto manhxa tas sva ix yuj b'aj oyanoch eb' ajk'ol d'a spatictac e chonhab' chi', ol schib'at yune' ix toto tz'alji yed' smoj yune' chi'. Manh ol yak' jab'oc ix d'a vinh yetb'eyum, ma d'a juntzanhxo yune'."
        },
        {
            "number": "55",
            "text": "A Jehová co Diosal te vach', te ay smay, palta tato malaj yelk'och d'ayex, manh ol e b'eyb'alejpax masanil juntzanh checnab'il tz'ib'ab'ilcan tic,"
        },
        {
            "number": "56",
            "text": "ol yak' val cot nivac yaelal co Diosal chi' d'a eyib'anh yed' d'a yib'anh eyinhtilal. A val ilya te chuc ol yak' d'a eyib'anh to manhxalaj yanhal."
        },
        {
            "number": "57",
            "text": "Ol cot val juntzanh ilya d'a eyib'anh, icha val juntzanh ilya ik'annac eb' aj Egipto, aton juntzanh b'aj te xivnac ex. Manhxo ol el-laj juntzanh yaelal chi' d'a eyib'anh."
        },
        {
            "number": "58",
            "text": "Ayto juntzanhxo yaelal max b'inajlaj d'a juntzanh slolonel Dios tic ol javoc d'a eyib'anh yic tzex sateli."
        },
        {
            "number": "59",
            "text": "A ex val tic ex vetisraelal, te nivanxo e b'isul, lajan exxo icha q'uen k'anal d'a satchaanh, palta ol ex sateloc. Manhxo nivanoc ol ajcan e b'isul, tato manh ol e k'anab'ajej Jehová co Diosal."
        },
        {
            "number": "60",
            "text": "Icha ix aj stzalaj sk'ol sch'oxan svach'k'olal d'ayonh, ix yak'an q'uib' co b'isul, icha pax chi' ol aj stzalaj sk'ol yuj e sateli. Elanhchamel ol aj ex yik'anxiel d'a lum luum b'aj toxo ol ex cajnaj tic."
        },
        {
            "number": "61",
            "text": "A ex olto ex canoc, a Jehová ol ex saclemancanb'at b'ajtac slajvik'och yolyib'anhq'uinal tic. Ata' ol ex och ejmelal d'a juntzanh comon dios b'ob'il d'a te te', ma d'a q'uen q'ueen, aton comon dios b'aj max eyaq'uem e b'a, manh yak'nacocpaxem sb'a eb' co mam quicham d'ay."
        },
        {
            "number": "62",
            "text": "Ayic ayex ek' d'a juntzanh nación chi', manh ol eyik' jab'oc eyip, malaj jab'oc tas b'aj ay eyalan eyico'. Yujto d'a xivk'olal ol ex ajek' yuj Jehová ta', cuseltacxonhej ol aj yilji e sat yuj ilk'olal."
        },
        {
            "number": "63",
            "text": "Xivk'olal ol ex ajek' d'a masanil tiempo yuj e chamel. Ol ex te xiv d'a k'ualil yed' d'ak'valil."
        },
        {
            "number": "64",
            "text": "Ol ex te xiv val sik'lab'il yuj juntzanh te ay smay ol eyila'. A d'a q'uinhib'alil ol eyala': Tzoc val q'uik'b'i, xe chama. Axo d'ak'valil ol eyalanxi: Tzoc sacb'i, xe chama."
        },
        {
            "number": "65",
            "text": "Vach'chom ix yal Jehová to manhxa b'aq'uinh tzex meltzaj d'a Egipto, palta a ol ex ak'anxib'at ta' d'a yol barco. Ata' ol e chonhoch e b'a schecab'oc eb' eyajk'ol chi', palta manhxalaj mach ol ex mananoc, xchi vinhaj Moisés chi' d'a eb'."
        }
    ]
}