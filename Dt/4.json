{
    "chapter": "4",
    "verses": [
        {
            "number": "1",
            "text": "A ticnaic jun, ex vetchonhab' Israel, ab'ec val checnab'il yed' b'eyb'al ol val d'ayex, yic tze k'anab'ajej yed' e b'eyb'alani, yic vach' ol yal eyoch d'a sat lum luum ol yak' Jehová co Diosal d'ayex, sDiosal pax eb' co mam quicham. Ol ex cajnajcan ta'."
        },
        {
            "number": "2",
            "text": "Manh ol eyak'och stz'acub' juntzanh lolonel ol val tic d'ayex, ma ol eyiq'ueli, palta to ol e k'anab'ajej schecnab'il Jehová co Diosal icha val tz'aj valan tic d'ayex."
        },
        {
            "number": "3",
            "text": "Eyilnac val tas utajnac eb' ochnac ejmelal d'a jun dios Baal yic Peor, val d'a eyichanh satjinaquel eb' yuj Jehová."
        },
        {
            "number": "4",
            "text": "A exxo pax tic ochnac ex tzak'an yuj Jehová, ina pitzan exto."
        },
        {
            "number": "5",
            "text": "Scham val eyab'ancani to a k'ayb'ub'al yed' checnab'il yic Jehová co Diosal svalcanel d'ayex, yic vach' ol e b'eyb'alej ayic ol e chaan lum luum chi' e macb'enoc."
        },
        {
            "number": "6",
            "text": "Scham val e k'anab'ajan juntzanh checnab'il tic, yic ol checlajel d'a yichanh juntzanh nación to te jelan ex. Ayic ol yab'an juntzanh checnab'il tze k'anab'ajej tic eb', ol yalan eb' icha tic: Yelton val te jelan jun chonhab' tic, nivan nación ton val, xcham eb'."
        },
        {
            "number": "7",
            "text": "Malaj junocxo nivan nación ayek' sdiosal yed'oc, icha val yajek' Jehová co Diosal d'a co cal tic, scolvaj qued'oc ayic tzonh avaj d'ay."
        },
        {
            "number": "8",
            "text": "Malaj junocxo nación ay sk'ayb'ub'al yed' schecnab'il tojol yaj icha jun k'ayb'ub'al svalcanel d'ayex tic ticnaic."
        },
        {
            "number": "9",
            "text": "Yuj chi', k'anab'ajejec, siq'ueccan d'a e pensar, yic vach' max b'at satk'olal eyuuj d'a tas ix eyila', manh eyiq'uel juntzanh tic d'a e pensar yacb'an pitzan ex, tzeyalcan d'a eb' eyuninal yed' d'a eb' eyi e chiquin."
        },
        {
            "number": "10",
            "text": "Naeccot d'a yic jun k'u ayic ayonhek' d'a yichanh Jehová co Diosal d'a lum vitz Horeb, ayic yalannac d'ayin icha tic: Molb'ej eb' etchonhab' smasanil yic vach' ol vak' yojtaquejel in lolonel eb', ol sk'ayb'ancan eb', yic vach' ay velk'och d'a yol sat eb' yacb'an pitzan eb' d'a sat lum tic yed' sk'ayb'ancan yuninal eb', xchi Jehová chi' d'ayin."
        },
        {
            "number": "11",
            "text": "Ayic ayonhek' d'a yich lum vitz chi', axo d'a luum sq'ue val k'ak' yed' sq'ue topan stab'il d'a chaanh, q'uik'xonhej yilji satchaanh yuuj."
        },
        {
            "number": "12",
            "text": "Lolonnac Jehová d'ayonh d'a cal k'ak' chi'. Cab'nac val yoch sjaj sloloni, palta maj quilochlaj jab'oc."
        },
        {
            "number": "13",
            "text": "Ayic yalannaccan strato qued'oc, yalnac to sco k'anab'ajej lajunhe' checnab'il stz'ib'ejnacoch d'a chab' pachanh q'uen q'ueen."
        },
        {
            "number": "14",
            "text": "Yalannacpax Jehová d'ayin to tzex in k'ayb'ej d'a schecnab'il yed' d'a sk'ayb'ub'al chi', yic vach' tze k'anab'ajej e b'eyb'alan d'a sat lum luum ol e macb'enej d'a sk'axepalek' a' Jordán chi'."
        },
        {
            "number": "15",
            "text": "Ayic slolonnac Jehová d'ayonh d'a lum vitz Horeb chi', a d'a jun k'u chi', malaj junoc tas eyil d'a cal k'ak' chi'."
        },
        {
            "number": "16",
            "text": "Naec val coti yic max eyixtejb'at e b'a e b'oanq'ue junoc yechel tas e diosaloc, yechel junoc vinac, ma yechel junoc ix ix,"
        },
        {
            "number": "17",
            "text": "ma yechel nok' nok' ay d'a sat luum tic, ma yechel nok' much,"
        },
        {
            "number": "18",
            "text": "ma yechel junoc nok' tz'ek' nhereroc, ma tz'ek' jachjon d'a sat luum tic, ma yechel nok' chay, ma junocxo nok' ay d'a yol a a'."
        },
        {
            "number": "19",
            "text": "Anhejtona' ayic tzex q'ue q'uelan d'a satchaanh tzeyilanq'ue k'u, q'uen uj yed' jantac q'uen k'anal yed' masanil tastac ay d'a satchanh chi', tzeyil val e b'a, yic max och d'a e pensar to tzex och ejmelal d'ay, ma tzeyalan e b'a d'ay, yujto a Jehová Dios ix b'oan masanil juntzanh chi' yic tz'och yopisio d'a masanil chonhab' ay d'a sat luum tic."
        },
        {
            "number": "20",
            "text": "Palta a Jehová onh ik'annaquelta d'a chonhab' Egipto b'aj manh jantacoc syaelal b'aj ayonh ochi, ichato ayonh och d'a scal junoc nivan k'ak' b'aj tz'ulax q'uen q'ueen. Onh yiq'uelta yic vach' tzonh och schonhab'oc, ichaton caj ticnaic."
        },
        {
            "number": "21",
            "text": "Cotnac yoval Jehová chi' d'ayin eyuuj. Yalannac to manhxo ol in ek' d'a sk'axepal a' Jordán, manhxo ol in k'och d'a sat lum luum manh jantacoc svach'il ol yak' e macb'enoc chi'."
        },
        {
            "number": "22",
            "text": "Yuj chi', a d'a tic ol in chamoc, manhxo ol in k'axpajek'laj d'a a' Jordán chi'. A exxo tic, ol ex k'axpajek'oc, ol ex cajnaj d'a lum luum manh jantacoc svach'il chi'."
        },
        {
            "number": "23",
            "text": "B'at ta val strato Jehová co Diosal satk'olal eyuuj, aton strato ix yak' qued'oc. Malajocab' junoc yechel tze b'o'o, yic tzeyaloch e diosaloc, yujto ay yovalil yuj Jehová."
        },
        {
            "number": "24",
            "text": "Scot yoval Jehová d'a mach tz'och ejmelal d'a junocxo tasi. A val yoval sk'ol lajan icha te' k'ak' stz'ab'at masanil tastac yuuj."
        },
        {
            "number": "25",
            "text": "A ticnaic toxo ol ex k'och cajan d'a jun luum chi', palta ayic nivanxo tiempo ayex ek' ta', ayic ayxo eyuninal yed' eyi e chiquin, tzeyil val e b'a, xe yixtejtab'atlaj e b'a tze b'oanq'ue junoc yechel e diosaloc, tzeyak'anoch e mul d'a yichanh Jehová co Diosal. Tato icha chi', ol e tzuntzejcot yoval sk'ool co Diosal chi'."
        },
        {
            "number": "26",
            "text": "Svak'canoch satchaanh yed' sat luum tic testigoal, tato icha chi' ol e k'ulej, d'a val elanhchamel ol ex satel d'a junelnhej. Manhxo nivanoc tiempo ol ex ek' d'a sat luum chi', aton lum ay d'a sk'axepal a' Jordán chi'."
        },
        {
            "number": "27",
            "text": "Axo jayvanhoc ex olto ex canoc, ol ex saclemcanb'at d'a juntzanhxo ch'oc nacional, ata' ol ex yak'canb'at Jehová."
        },
        {
            "number": "28",
            "text": "Ata' ol eyaq'uem e b'a d'a juntzanh comon dios b'ob'il yuj eb' anima d'a te te' yed' d'a q'uen q'ueen, max yal-laj yilani, max yab'laj, max yal-laj svaan junoc tasi, max yab'paxlaj jab'oc sjab' junoc tas."
        },
        {
            "number": "29",
            "text": "Palta tato d'a scal eyaelal chi' sna sb'a e k'ool, tze naancoti to anhej d'a Jehová co Diosal smoj eyak'anem e b'a, tato tzeyalxi e b'a d'ay, tze k'anab'ajan d'a smasanil e k'ool, tato icha chi',"
        },
        {
            "number": "30",
            "text": "manh ol ex yactejcanlaj. Manh ol ex satjiel yuj d'a junelnhej, manh ol b'at satk'olal strato yak'nac yed' eb' co mam quicham, yujto aynhej yoq'uelk'olal."
        },
        {
            "number": "31",
            "text": "Naeccot juntzanh tiempoal ek'nacb'at d'a peca', atax sb'oannac eb' anima co Mam Dios d'a yolyib'anhq'uinal tic, b'at e k'anb'an b'aj sk'och k'aman yolyib'anhq'uinal tic, tato ayxo b'aj ix uji, ma ayxo b'aj ix ab'chaj junoc tas te nivan yelk'och icha jun tzuji d'a co cal tic."
        },
        {
            "number": "32",
            "text": "Malaj junocxo chonhab' ix ab'an yoch sjaj co Mam Dios, yic slolonelta d'a cal k'ak', icha val aj cab'an a onh tic, palta maj onh champaxlaj."
        },
        {
            "number": "33",
            "text": "Malaj junocxo dios sik'anelta junoc chonhab' d'a scal junocxo chonhab' icha val ajnac onh yik'anelta Jehová d'a Egipto yuj co vach'iloc. Quilnac val ayic sch'oxan jantac spoder yak'an oval cuuj, sch'oxannac juntzanh tas satub'tac yilji yed' yaelal yed' xivk'olal ayic onh yik'anelta d'a Egipto chi'."
        },
        {
            "number": "34",
            "text": "A juntzanh chi' ch'oxji val quila', yic scojtaquej val eli to malaj junocxo Dios, anhejton val Jehová."
        },
        {
            "number": "35",
            "text": "Ato d'a satchaanh cab'nac val sloloni, onh sk'ayb'ani. Axo d'a sat lum tic, sch'oxnac nivac k'ak' d'ayonh, cab'annac val slolonelta d'a cal k'ak' chi'."
        },
        {
            "number": "36",
            "text": "A val Jehová xajanannac eb' co mam quicham, yuj chi' onh sik'naccanel a onh yinhtil onh can eb'. Slajvi chi' onh yik'anelta d'a Egipto, aynhej och qued'oc yed' val spoder."
        },
        {
            "number": "37",
            "text": "Van satanel juntzanh nivac chonhab' te ek'to yip d'ayonh yic squiquejcan slum eb' chi', icha val van yuji ticnaic."
        },
        {
            "number": "38",
            "text": "Yuj chi', canocab' d'a e pensar to anhej Jehová Dios yaj d'a satchaanh yed' d'a sat luum tic, malaj junocxo."
        },
        {
            "number": "39",
            "text": "Yuj chi' k'anab'ajejec sk'ayb'ub'al yed' schecnab'il svalcanel d'ayex d'a jun k'u tic, yic vach' ol aj yek' tiempo eyuuj yed' eb' eyinhtilal. Ol najatb'oc e q'uinal d'a sat lum luum ix yak' Jehová d'ayex d'a junelnhej, xchi vinhaj Moisés d'a eb' chonhab' israel."
        },
        {
            "number": "40",
            "text": "Ix sik'anel oxe' chonhab' vinhaj Moisés d'a sk'axepalek' a' Jordán d'a stojolal b'aj sjavi k'u."
        },
        {
            "number": "41",
            "text": "Ata' syal scolan sb'a junoc mach smak'ancham junoc yetanimail to manh sk'anoc sk'ool, malaj b'aj syak' oval yed'oc d'a yalanhtaxo. A jun chi', syal scolan sb'a d'a junjunoc juntzanh chonhab' chi'."
        },
        {
            "number": "42",
            "text": "A juntzanh chonhab' chi', aton Beser d'a yak'lical tz'inan luum macb'il yuj eb' yinhtilalcan Rubén, Ramot d'a yol yic Galaad, macb'il yuj eb' yinhtilalcan Gad. Axo junxo, aton Golán, ay d'a yol yic Basán, macb'il yuj eb' yinhtilalcan Manasés."
        },
        {
            "number": "43",
            "text": "(Aton val juntzanh checnab'il tic ix yal vinhaj Moisés d'a eb' yetchonhab'. A jantac k'ayb'ub'al, cachnab'il yed' checnab'il tic ix yal vinh d'a eb' atax yelnaccot eb' d'a Egipto."
        },
        {
            "number": "44",
            "text": "Ix yal juntzanh tic vinh ayic aytoek' eb' d'a ak'lic d'a yichanh chonhab' Bet-peor, d'a slak'anil sti' a' Jordán, d'a lum macb'il yuj vinhaj Sehón sreyal eb' amorreo. A vinhaj Sehón chi', a d'a chonhab' Hesbón ek'nac vinh. Ak'b'il ganar vinh yuj vinhaj Moisés chi' yed' eb' yetchonhab' ayic ayxo yelta eb' d'a Egipto."
        },
        {
            "number": "45",
            "text": "Icha chi' ix aj scan eb' israel d'a lum smacb'en vinhaj Sehón chi' yed' d'a lum macb'il yuj vinhaj Og sreyal Basán d'a yalanhtaxo. A eb' tic sreyal eb' amorreo d'a stojolal b'aj sjavi k'u d'a a' Jordán."
        },
        {
            "number": "46",
            "text": "A luum chi' sb'atnhej lum d'a chonhab' Aroer d'a stitac a' Arnón, masanto d'a nivan vitz Sirión, anheja' scuchanpax Hermón."
        },
        {
            "number": "47",
            "text": "Masanil smacb'en eb' chi', aton panhan ay d'a sti' a' Jordán d'a stojolal b'aj sjavi k'u, masanto sk'och lum d'a a' mar Muerto, aton d'a yich lum vitz Pisga.)"
        }
    ]
}