{
    "chapter": "27",
    "verses": [
        {
            "number": "1",
            "text": "Ha vinhaj Moisés yet' eb' yichamtac vinaquil chonhab' ix alan juntzanh checnab'il tik t'a masanil eb' chonhab': Ha ticnaic, ol e k'anab'ajej masanil tas scalcan tik t'ayex."
        },
        {
            "number": "2",
            "text": "Ayic ol ex k'axpajek' t'ha ha' Jordán yic ol ex och t'a sat lum lum te yax sat ol yak' Jehová co Diosal t'ayex, icha ajnac yak'an sti' t'a eb' co mam quicham, tze b'ocanq'ue juntzanh q'uen nivac q'ueen t'a yich lum vitz Ebal, tzeyak'anoch q'ueen taanh t'a q'ueen. Tze tz'ib'ancanoch masanil juntzanh k'ayb'ub'al svalcan tik t'ayex t'a q'ueen. Tze k'ulej jun tik ayic ayexxoek' ta'."
        },
        {
            "number": "3",
            "text": "Tze b'oanpaxq'ue junok altar t'a Jehová co Diosal. Ha q'uen q'ueen tzeyak'och chi' t'ay, manh e mak'poj q'ueen, manh e tzeypax tojolb'oc q'ueen. Ha t'a yib'anh jun altar chi' tze nhustz'a silab' t'a Jehová co Diosal."
        },
        {
            "number": "4",
            "text": "Tzeyak'anpax silab' sch'oxan e junk'olal yet' co Diosal chi'. Ata' tzex wa t'a tzalajk'olal t'a yichanh Jehová chi'."
        },
        {
            "number": "5",
            "text": "B'at ta satk'olal eyuj e tz'ib'ancanoch masanil juntzanh checnab'il svalcan tik t'ayex t'a juntzanh q'uen b'aj ol eyak'och q'uen taanh chi'. Te wach' tzeyutej e tz'ib'ancanochi yic chequel, xchi vinhaj Moisés chi'."
        },
        {
            "number": "6",
            "text": "Ha vinhaj Moisés, ajun eb' sacerdote yinhtilal Leví yet'nac vinh, ix yalanxi vinh t'a eb' chonhab' chi' icha tik: Ex vetisraelal, numan tzex aji, ab'ec val tas ol vala': Ha ticnaic toxo onh och val schonhab'oc Jehová co Diosal."
        },
        {
            "number": "7",
            "text": "Yuj chi' yovalil tze k'anab'ajej juntzanh checnab'il yet' juntzanh sk'ayb'ub'al Jehová svalcanel tik t'ayex, xchi vinh."
        },
        {
            "number": "8",
            "text": "Anhejtona' t'a jun k'u chi' ix yalpax jun checnab'il tik vinhaj Moisés t'a eb' yetchonhab' chi':"
        },
        {
            "number": "9",
            "text": "Ayic toxo ex k'axpajek' t'ha ha' Jordán, a eb' yinhtilalcan Simeón, Leví, Judá, Isacar, José yet' Benjamín, tz'aj eb' t'a yich vitz Gerizim, yic syal wach' lolonel eb' t'a yib'anh eb' chonhab'."
        },
        {
            "number": "10",
            "text": "Axo pax eb' yinhtilalcan Rubén, Gad, Aser, Zabulón, Dan yet' Neftalí, tz'aj eb' t'a yich lum vitz Ebal yic syalan catab' lolonel eb' t'a yib'anh eb' chonhab'."
        },
        {
            "number": "11",
            "text": "Axo eb' yinhtilal Leví, te chaanh syal juntzanh lolonel tik eb' t'a eb' yetisraelal icha tik:"
        },
        {
            "number": "12",
            "text": "Catab'il mach sb'oan junok yechel comon dios t'a te te', ma t'a q'uen q'ueen, syak'anoch t'a junok lugar k'ub'eltac yic tz'och ejmelal t'ay. Ha juntzanh chi' yajb'ilel yuj Jehová, xcham eb'. Axo masanil eb' chonhab' chi' tz'alani: Ujocab'i, xcham eb'."
        },
        {
            "number": "13",
            "text": "Catab'il mach malaj yelk'och smam snun t'a yol sat, xcham eb'. Axo masanil eb' chonhab' chi' tz'alani: Ujocab'i, xcham eb'."
        },
        {
            "number": "14",
            "text": "Catab'il mach sq'uexan stz'acanhil sluum yic stoq'uek' sluum junocxo mach, xcham eb'. Axo masanil eb' chonhab' chi' tz'alani: Ujocab'i, xcham eb'."
        },
        {
            "number": "15",
            "text": "Catab'il mach tz'ak'an musansatil junok anima max ujilaj yilani, haxo t'a ch'oc b'eal scheccanb'ati, xcham eb'. Axo masanil eb' chonhab' chi' tz'alani: Ujocab'i, xcham eb'."
        },
        {
            "number": "16",
            "text": "Catab'il mach sk'ulan tas manh tojoloc t'a eb' ch'oc chonhab'il, t'a eb' unin manhxa smam, ma t'a eb' ix ix chamnac yetb'eyum, xcham eb'. Axo masanil eb' chonhab' chi' tz'alani: Ujocab'i, xcham eb'."
        },
        {
            "number": "17",
            "text": "Catab'il mach smulan yet' ix yetb'eyum smam, yujto a mach sk'ulan icha chi', syak' q'uixvelal smam chi', xcham eb'. Axo masanil eb' chonhab' chi' tz'alani: Ujocab'i, xcham eb'."
        },
        {
            "number": "18",
            "text": "Catab'il mach smulan yet' nok' nok', xcham eb'. Axo masanil eb' chonhab' chi' tz'alani: Ujocab'i, xcham eb'."
        },
        {
            "number": "19",
            "text": "Catab'il mach smulan yet' schab'il yanab', yanab' yuj smam ma yuj snun, xcham eb'. Axo masanil eb' chonhab' chi' tz'alani: Ujocab'i, xcham eb'."
        },
        {
            "number": "20",
            "text": "Catab'il mach smulan yet' ix snhi', xcham eb'. Axo masanil eb' chonhab' chi' tz'alani: Ujocab'i, xcham eb'."
        },
        {
            "number": "21",
            "text": "Catab'il mach smak'ancham junok yetanimail t'a elk'altac, xcham eb'. Axo masanil eb' chonhab' chi' tz'alani: Ujocab'i, xcham eb'."
        },
        {
            "number": "22",
            "text": "Catab'il mach schaan tumin yic smak'ancham junok anima malaj smul, xcham eb'. Axo masanil eb' chonhab' chi' tz'alani: Ujocab'i, xcham eb'."
        },
        {
            "number": "23",
            "text": "Catab'il mach max k'anab'ajan masanil schecnab'il Dios, xcham eb'. Axo masanil eb' chonhab' chi' tz'alani: Ujocab'i, xcham eb'."
        }
    ]
}