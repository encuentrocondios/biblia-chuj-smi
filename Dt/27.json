{
    "chapter": "27",
    "verses": [
        {
            "number": "1",
            "text": "A vinhaj Moisés yed' eb' yichamtac vinaquil chonhab' ix alan juntzanh checnab'il tic d'a masanil eb' chonhab': A ticnaic, ol e k'anab'ajej masanil tas scalcan tic d'ayex."
        },
        {
            "number": "2",
            "text": "Ayic ol ex k'axpajek' d'a a' Jordán yic ol ex och d'a sat lum luum te yax sat ol yak' Jehová co Diosal d'ayex, icha ajnac yak'an sti' d'a eb' co mam quicham, tze b'ocanq'ue juntzanh q'uen nivac q'ueen d'a yich lum vitz Ebal, tzeyak'anoch q'ueen taanh d'a q'ueen. Tze tz'ib'ancanoch masanil juntzanh k'ayb'ub'al svalcan tic d'ayex d'a q'ueen. Tze k'ulej jun tic ayic ayexxoek' ta'."
        },
        {
            "number": "3",
            "text": "Tze b'oanpaxq'ue junoc altar d'a Jehová co Diosal. A q'uen q'ueen tzeyak'och chi' d'ay, manh e mak'poj q'ueen, manh e tzeypax tojolb'oc q'ueen. A d'a yib'anh jun altar chi' tze nhustz'a silab' d'a Jehová co Diosal."
        },
        {
            "number": "4",
            "text": "Tzeyak'anpax silab' sch'oxan e junk'olal yed' co Diosal chi'. Ata' tzex va d'a tzalajk'olal d'a yichanh Jehová chi'."
        },
        {
            "number": "5",
            "text": "B'at ta satk'olal eyuj e tz'ib'ancanoch masanil juntzanh checnab'il svalcan tic d'ayex d'a juntzanh q'uen b'aj ol eyak'och q'uen taanh chi'. Te vach' tzeyutej e tz'ib'ancanochi yic chequel, xchi vinhaj Moisés chi'."
        },
        {
            "number": "6",
            "text": "A vinhaj Moisés, ajun eb' sacerdote yinhtilal Leví yed'nac vinh, ix yalanxi vinh d'a eb' chonhab' chi' icha tic: Ex vetisraelal, numan tzex aji, ab'ec val tas ol vala': A ticnaic toxo onh och val schonhab'oc Jehová co Diosal."
        },
        {
            "number": "7",
            "text": "Yuj chi' yovalil tze k'anab'ajej juntzanh checnab'il yed' juntzanh sk'ayb'ub'al Jehová svalcanel tic d'ayex, xchi vinh."
        },
        {
            "number": "8",
            "text": "Anhejtona' d'a jun k'u chi' ix yalpax jun checnab'il tic vinhaj Moisés d'a eb' yetchonhab' chi':"
        },
        {
            "number": "9",
            "text": "Ayic toxo ex k'axpajek' d'a a' Jordán, a eb' yinhtilalcan Simeón, Leví, Judá, Isacar, José yed' Benjamín, tz'aj eb' d'a yich vitz Gerizim, yic syal vach' lolonel eb' d'a yib'anh eb' chonhab'."
        },
        {
            "number": "10",
            "text": "Axo pax eb' yinhtilalcan Rubén, Gad, Aser, Zabulón, Dan yed' Neftalí, tz'aj eb' d'a yich lum vitz Ebal yic syalan catab' lolonel eb' d'a yib'anh eb' chonhab'."
        },
        {
            "number": "11",
            "text": "Axo eb' yinhtilal Leví, te chaanh syal juntzanh lolonel tic eb' d'a eb' yetisraelal icha tic:"
        },
        {
            "number": "12",
            "text": "Catab'il mach sb'oan junoc yechel comon dios d'a te te', ma d'a q'uen q'ueen, syak'anoch d'a junoc lugar k'ub'eltac yic tz'och ejmelal d'ay. A juntzanh chi' yajb'ilel yuj Jehová, xcham eb'. Axo masanil eb' chonhab' chi' tz'alani: Ujocab'i, xcham eb'."
        },
        {
            "number": "13",
            "text": "Catab'il mach malaj yelk'och smam snun d'a yol sat, xcham eb'. Axo masanil eb' chonhab' chi' tz'alani: Ujocab'i, xcham eb'."
        },
        {
            "number": "14",
            "text": "Catab'il mach sq'uexan stz'acanhil sluum yic stoq'uek' sluum junocxo mach, xcham eb'. Axo masanil eb' chonhab' chi' tz'alani: Ujocab'i, xcham eb'."
        },
        {
            "number": "15",
            "text": "Catab'il mach tz'ak'an musansatil junoc anima max ujilaj yilani, axo d'a ch'oc b'eal scheccanb'ati, xcham eb'. Axo masanil eb' chonhab' chi' tz'alani: Ujocab'i, xcham eb'."
        },
        {
            "number": "16",
            "text": "Catab'il mach sk'ulan tas manh tojoloc d'a eb' ch'oc chonhab'il, d'a eb' unin manhxa smam, ma d'a eb' ix ix chamnac yetb'eyum, xcham eb'. Axo masanil eb' chonhab' chi' tz'alani: Ujocab'i, xcham eb'."
        },
        {
            "number": "17",
            "text": "Catab'il mach smulan yed' ix yetb'eyum smam, yujto a mach sk'ulan icha chi', syak' q'uixvelal smam chi', xcham eb'. Axo masanil eb' chonhab' chi' tz'alani: Ujocab'i, xcham eb'."
        },
        {
            "number": "18",
            "text": "Catab'il mach smulan yed' nok' nok', xcham eb'. Axo masanil eb' chonhab' chi' tz'alani: Ujocab'i, xcham eb'."
        },
        {
            "number": "19",
            "text": "Catab'il mach smulan yed' schab'il yanab', yanab' yuj smam ma yuj snun, xcham eb'. Axo masanil eb' chonhab' chi' tz'alani: Ujocab'i, xcham eb'."
        },
        {
            "number": "20",
            "text": "Catab'il mach smulan yed' ix snhi', xcham eb'. Axo masanil eb' chonhab' chi' tz'alani: Ujocab'i, xcham eb'."
        },
        {
            "number": "21",
            "text": "Catab'il mach smak'ancham junoc yetanimail d'a elk'altac, xcham eb'. Axo masanil eb' chonhab' chi' tz'alani: Ujocab'i, xcham eb'."
        },
        {
            "number": "22",
            "text": "Catab'il mach schaan tumin yic smak'ancham junoc anima malaj smul, xcham eb'. Axo masanil eb' chonhab' chi' tz'alani: Ujocab'i, xcham eb'."
        },
        {
            "number": "23",
            "text": "Catab'il mach max k'anab'ajan masanil schecnab'il Dios, xcham eb'. Axo masanil eb' chonhab' chi' tz'alani: Ujocab'i, xcham eb'."
        }
    ]
}