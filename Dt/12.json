{
    "chapter": "12",
    "verses": [
        {
            "number": "1",
            "text": "Aton val juntzanh checnab'il yed' k'ayb'ub'al tic yovalil ol e b'eyb'alej ayic ayexxoek' d'a lum luum ol yak' Jehová co Diosal yed' eb' co mam quicham eyiquej."
        },
        {
            "number": "2",
            "text": "A eb' anima cajan d'a lum luum chi', ch'oc sdiosal eb' b'aj syal sb'a. Ayic toxo ix eyiquejel lum sluum eb' chi', yovalil tze satel juntzanh yic lesal b'aj syal sb'a eb' d'a sdiosal, vach'chom d'a jolomtac vitz yed' d'a tzalquixtac yed' d'a yichtac te te' k'ayum xiil."
        },
        {
            "number": "3",
            "text": "Tze mak'poj juntzanh yaltar eb', q'uen q'ueen yed' te te' b'ob'il sdiosaloc eb' scuchan Asera, aton b'aj syaq'uem sb'a eb'. Tze nhusantz'aoc, tze mak'anpoj sdiosal eb' chi', yic vach' manhxa b'aq'uinh snachajcot d'a juntzanh lugar chi'."
        },
        {
            "number": "4",
            "text": "Manh ichoc tz'aj yoch eb' ejmelal d'a sdiosal chi', manh ichocta tz'aj eyoch ejmelal d'a Jehová co Diosal."
        },
        {
            "number": "5",
            "text": "A d'a jun lugar ol sik'canel Jehová d'a scal eyinhtilal to yic yaji, ata' ol b'at eyaq'uem e b'a d'ay."
        },
        {
            "number": "6",
            "text": "Ol eyak'an e silab' stz'a smasanil yed' juntzanhxo silab' yuj eyik'anchaanh Jehová. Ol eyak'anpax e diezmo, e colval yed' tas ix eyak' e ti' eyak'ani yed' eyofrenda to tz'el val d'a e k'ol eyak'ani. Anheja' ol eyak'anpax nok' sb'ab'el yune' e vacax yed' sb'ab'el yune' nok' e calnel."
        },
        {
            "number": "7",
            "text": "Ata' ol ex va d'a tzalajk'olal d'a yichanh Jehová yed' masanil eb' ay d'a yol e pat. Icha chi' ol aj e vaan tas tzeyik' d'a e munlajel a to syal svach'k'olal Jehová ol yak' d'ayex."
        },
        {
            "number": "8",
            "text": "Ata' manh ol e k'ulej icha tas sco k'ulej ticnaic, yujto a d'a tic yalnhej tas sgana junjun anima, a sk'ulej."
        },
        {
            "number": "9",
            "text": "Val yel manto ex k'ochlaj d'a lum luum ol yak' Jehová d'ayex, ata' manhxalaj tas ol e na'a."
        },
        {
            "number": "10",
            "text": "Vanxo sk'och sk'ual yic ol ex k'axpajek' d'a a' Jordán, yic tzex k'ochcan d'a sat lum luum ol yak' Jehová eyiquej. Ayic toxo ix ex colchajcanel d'a yol sk'ab' eb' ayoch ajk'olal d'ayex, manhxa xivk'olal d'ayex ta'."
        },
        {
            "number": "11",
            "text": "Axo jun lugar ol sik'canel Jehová yic tz'och yicoc, ata' ol eyak' masanil tas ix val d'ayex to ol e k'ulej. Ata' ol eyak' nok' silab' stz'ai yed' juntzanh silab' yuj eyik'anchaanh Jehová chi', e diezmo, e colval yed' eyofrenda sik'b'ilel eyuj b'aj ix eyak' e ti' eyak'ani."
        },
        {
            "number": "12",
            "text": "Tzex te tzalaj d'a yichanh Jehová co Diosal yed' eb' eyuninal, eb' e checab' yed' eb' levita ol cajnaj d'a e cal. Yujto a eb' levita chi' malaj smacb'en eb' ol scha eyed'oc d'a lum luum chi'."
        },
        {
            "number": "13",
            "text": "Tzeyil val e b'a, manh e comon nhusejtz'a nok' e silab' d'a yalnhej tas lugaril e gana."
        },
        {
            "number": "14",
            "text": "Anhej d'a jun lugar sik'b'ilel yuj Jehová d'a scal e chonhab' smasanil, ata' tzeyik'b'at e silab' yic tze nhusantz'aoc yed' e k'anab'ajan masanil tas svalcan tic d'ayex."
        },
        {
            "number": "15",
            "text": "Ayic tze naanq'ue e chi'an nok' chib'ej, syal e milancham junoc nok' eyico' tze chi'an b'aj ayex ek' chi', ato syal tas syak' Jehová d'ayex. Vach'chom ayex vach' eyaji, icha yalan ley, mato maay, syal e chi'ani, ichoc tz'aj e chi'an junoc nok' ch'ucul ma junoc nok' k'ultaquil chej."
        },
        {
            "number": "16",
            "text": "Anhej val schiq'uil nok' b'ian, manh jab'oc syal e chi'ani, ma eyuk'ani, anhej to tze tob'canem d'a sat luum ichoc a a'."
        },
        {
            "number": "17",
            "text": "Max yal e va'an sdiezmoal e trigo d'a yol e chonhab', ma sdiezmoal e vino, eyaceite, ma e chi'an nok' b'ab'el yune' e vacax yed' b'ab'el yune' e calnel, ma eyofrenda tzeyak' e ti' eyak'ani, ma e colval, ma eyofrenda tz'och b'achan d'a yichanh Jehová."
        },
        {
            "number": "18",
            "text": "Anhej d'a jun lugar ol sik'canel Jehová co Diosal, ata' ol e chi' juntzanh silab' chi', ajun eb' eyal eyuninal eyed'oc yed' eb' e checab' yed' eb' levita ayek' d'a e cal. Ata' tzeyak' tzalajb'oc e k'ol d'a yichanh Jehová yuj tas syak' d'a e munlajel chi'."
        },
        {
            "number": "19",
            "text": "Yacb'an ayex ek' d'a jun luum chi', mocab' b'at eb' levita satk'olal eyuuj."
        },
        {
            "number": "20",
            "text": "A val yic ol levanb'oc e luum yuj Jehová co Diosal d'a jantac yak'nac sti' yak'ani, tato syal e k'ol ol e chi nok' chib'ej, ol yal e chi'an nok' d'a yalnhej tas k'ual."
        },
        {
            "number": "21",
            "text": "Tato najat cajan ex d'a jun lugar ol sik'canel Jehová co Diosal b'aj tz'och ejmelal chi', syal e milancham nok' e vacax yed' nok' e calnel syak' Jehová chi' d'ayex b'aj cajan ex chi', tze chi'an nok' icha syal jantac snib'ej e k'ool, icha ix aj valan d'ayex."
        },
        {
            "number": "22",
            "text": "Ichataxon tz'aj e chi'an yalnhej tas macanhil nok' k'ultaquil chej, icha chi' tz'ajpax e chi'ani, tato vach' eyaj icha yalan ley, mato maay, syalnhej e chi'an nok'."
        },
        {
            "number": "23",
            "text": "Palta max yal-laj e chi'an nok' chib'ej max el-laj schiq'uil, yujto a d'a schiq'uil nok' chi' ay sq'uinal. Max yal-laj e chi'an nok' chib'ej chi' yed' sq'uinal."
        },
        {
            "number": "24",
            "text": "Anhej to tze tob'canel schiq'uil nok' chi' d'a sat luum ichoc a a'."
        },
        {
            "number": "25",
            "text": "Manh e chi'a, manh eyuq'uej schiq'uil nok' nok' chi' yic vach'nhej ol ex ajelk'och yed' eyinhtilal yuj e k'anab'ajan Jehová."
        },
        {
            "number": "26",
            "text": "A pax masanil tas to yicxo Dios yaj eyuuj jun yed' tastac toxo ix eyak' e ti' eyak'ani, yovalil tzeyik'b'at d'a jun lugar ol siq'uel Jehová."
        },
        {
            "number": "27",
            "text": "A d'a yib'anh altar yic Jehová co Diosal, ata' tzeyak' nok' e silab' to stz'a smasanil schib'ejal yed' schiq'uil nok'. Axo pax junxo macanh nok' e silab' jun, syal e chi'an schib'ejal nok', anhej val schiq'uil nok' stob'chajcanoch d'a yich altar d'a yichanh Jehová."
        },
        {
            "number": "28",
            "text": "Scham eyab'ani yed' e k'anab'ajan masanil tas sval tic, yic vach' vach'nhej ol aj e b'eyb'at yed' eb' eyinhtilal d'a masanil tiempo, yujto tze k'anab'ajej tas scha sk'ol Jehová co Diosal, tojol exnhej d'a yol sat."
        },
        {
            "number": "29",
            "text": "Ayic ol satjoquel masanil juntzanh chonhab' d'a eyichanh yuj Jehová co Diosal, a exxo ol ex cajnajcan d'a sat slum eb' chi'."
        },
        {
            "number": "30",
            "text": "Scham val eyilani, manh ex b'at tzak'an d'a sb'eyb'al eb' icha tz'aj yak'anem sb'a eb' d'a sdiosal. Manh e k'anb'ej tas tz'aj yoch eb' ejmelal d'a sdiosal chi', yic vach' manh ichocta tzeyutejpax e b'a."
        },
        {
            "number": "31",
            "text": "Manh ichoc syutej sb'a eb' chi', manh ichoc chi' tzeyutej e b'a d'a Jehová co Diosal, yujto a masanil tas sk'ulej eb' chi' chacb'ilel yuuj. A juntzanh chi' aton sb'eyb'alej eb' anima chi' yic tz'och eb' ejmelal d'a sdiosal. Ay pax b'aj snhustz'a yal yuninal eb' silab'il d'a sdiosal chi'."
        },
        {
            "number": "32",
            "text": "k'anab'ajejec e b'eyb'alan masanil tas svalcan tic d'ayex. Manh eyiq'uel jab'oc, manh eyak'paxoch stz'acub' juntzanh checnab'il tic."
        }
    ]
}