{
    "chapter": "1",
    "verses": [
        {
            "number": "1",
            "text": "Aton lolonel tic ix yal Jehová d'ayin Habacuc in tic, a in ton schecab' in."
        },
        {
            "number": "2",
            "text": "Ix val d'a Jehová icha tic: Mamin Jehová, ¿b'aq'uinhto ol a cha ab' tas svala'? Ina jantac yel vav tzin k'anan a colval. ¿Tom manh ol ach colvaj d'ayonh? Jantac vavaj d'ayach yuj eb' anima sq'uechaanh yixtan eb' anima d'a co cal tic."
        },
        {
            "number": "3",
            "text": "¿Tas yuj tzak' vil juntzanh chucal sk'ulej eb' anima yed' juntzanh tas manh tojoloc sk'ulej eb'? Axonhej chucal, miloj anima, oval yed' telajb'ail sk'ulej eb' anima svila'."
        },
        {
            "number": "4",
            "text": "Maxtzac yak'ochlaj yopisio a ley eb' yajal, maxtzac ch'olb'itajlaj eb' anima d'a stojolal. A eb' vach' sb'eyb'al, tz'ixtaj eb' yuj eb' sk'ulan chucal. Sq'uexan tojolal eb' d'a chucal, xin chi d'ay."
        },
        {
            "number": "5",
            "text": "Ix tak'vi Jehová, ix yalan icha tic: Ilecnab' juntzanhxo nación, satocab' e k'ool, yujto toxo ix in na' tas juntzanh ol in k'ulej d'a e cal d'a jun tiempoal tic. Ayic ol ujoc juntzanh chi', vach'chom ay mach ol alan d'ayex, palta ijan val manh ol e chalaj."
        },
        {
            "number": "6",
            "text": "Ol vik'cot eb' caldeo yic syak' oval eb' eyed'oc. A juntzanh anima chi', junelnhej malaj jab'oc yoq'uelk'olal eb'. Anhej oval sgana eb'. Tzek' yoymitej yolyib'anhq'uinal tic eb' yic syicancan lum luum eb' manh yicoc."
        },
        {
            "number": "7",
            "text": "A juntzanh anima chi', te ay smay eb', ste xiv eb' anima d'a eb'. Syik'valchaanh sb'a eb'. Anhej d'a spensar eb' scot tas snib'ej sk'ulej, yujto nivan yelk'och eb' snaani."
        },
        {
            "number": "8",
            "text": "Ek'to sjelanil sb'ey nok' schej eb' d'a yichanh nok' tz'ib'choj. Axo eb' soldado ayq'ue d'a yib'anh nok' chej chi', ek'to te ov eb' d'a yichanh nok' oques tz'ek' d'ak'valil. Manhxo b'ischajb'enoc nok' schej eb', najatto ay nok' scot lemnaj nok' d'a oval chi', icha nok' ch'acb'a ayic syaman schib'ej nok'."
        },
        {
            "number": "9",
            "text": "Satcanel masanil tastac eb' b'aj tz'eq'ui, ste q'uechaanh xivk'olal yuj jantac tas sk'ulej eb'. Icha sb'isul yarenail sti' a' mar, icha chi' sb'isul eb' anima syik'b'at eb' d'a schonhab'."
        },
        {
            "number": "10",
            "text": "Tonhej sb'uchvaj eb' d'a eb' rey yed' d'a eb' anima nivac yelk'och yalani. Tonhej stzetzej juntzanh chonhab' eb' ayoch smuroal. Sb'oq'ue b'ulan lum luum eb' stek'nub'oc d'a spatictac juntzanh smuroal chi' yic syak' ganar juntzanh chonhab' chi' eb'."
        },
        {
            "number": "11",
            "text": "Tzanhej yak' ganar junoc chonhab' eb', sb'at eb' d'a junxo. Icha yek' chacxuxum ik', icha chi' yek' eb'. Tz'och smul eb' d'a vichanh, yujto a yip eb' syak'och sdiosaloc, xchi Jehová."
        },
        {
            "number": "12",
            "text": "Ix valanxi icha tic: Mamin Jehová, Dios ach taxoni, tojol ach toni. Manh ol onh a cha satel d'a junelnhej. Ach Jehová co Columal, a ach ix ak' yip eb' caldeo yuj ak'anoch yaelal d'a quib'anh."
        },
        {
            "number": "13",
            "text": "A ach tic, manh jab'oc scha a k'ol chucal, max a nib'ej il co chucal a onh anima onh tic. Palta, ¿tas yuj tonhej tzach och q'uelan d'a eb' anima te chuc chi'? Ina a eb' chuc van satanel eb' vach'tacto sb'eyb'al."
        },
        {
            "number": "14",
            "text": "¿Tas yuj icha nok' chay ay d'a yol a' mar tzonh utej a onh anima onh tic, ma icha nok' nok' malaj yajal tzonh utej?"
        },
        {
            "number": "15",
            "text": "A eb' caldeo tz'ik'anek' juntzanhxo nación, icha sk'ulej eb' yamum chay ayic syaman nok' chay eb' yed' q'uen anzuelo yed' pax ch'anh chimpa, axo yic syilan eb' sq'ueul b'ulnaj nok' chay chi', ste tzalaj eb'."
        },
        {
            "number": "16",
            "text": "Yuj chi', a eb' yamum chay chi', tz'och eb' ejmelal d'a q'uen yanzuelo yed' d'a schimpa, syak'an silab' eb' d'ay, snhusanpax incienso eb' d'a juntzanh syamk'ab' chi'. Ste tzalaj eb' yujto vach' sva eb' yuj syamk'ab' chi'."
        },
        {
            "number": "17",
            "text": "¿Tom ol syamnhej juntzanh nación eb' caldeo yed' syamlab', yic satel eb' anima eb' d'a manhxa oq'uelk'olal?"
        }
    ]
}