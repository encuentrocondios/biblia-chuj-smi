{
    "chapter": "33",
    "verses": [
        {
            "number": "1",
            "text": "Ob'iltac ex, ex satumel anima, ex ixtum anima. Malaj mach tzex sataneli, ma tzex ixtani. Ayic ol lajvoc e satanel eb', tzeyixtanpax eb', ol ex satjoqueloc, ol ex ixtajpaxoc."
        },
        {
            "number": "2",
            "text": "Mamin Jehová, ok'oc val a k'ol d'ayonh, yipk'olal aj cuuj. Ochanh qued'oc d'a junjun k'u ayic ay co yaelal, tzonh a colani."
        },
        {
            "number": "3",
            "text": "Ayic syab'an eb' anima to scot oval, sb'at eb' elelal. Ayic tzach javi onh a colo', sacleminac sb'at juntzanh chonhab' elelal."
        },
        {
            "number": "4",
            "text": "Icha val tz'aj satanel avb'en nok' k'ulub', icha chi' ol aj satjiel sb'eyumal eb' cajk'ool."
        },
        {
            "number": "5",
            "text": "Mamin Jehová, nivan ton val elk'ochi, cajan ach d'a satchaanh. A ach ol ik'b'ey eb' aj Sion d'a vach'ilal yed' d'a stojolal."
        },
        {
            "number": "6",
            "text": "Ol ak' stek'anil eb', sjelanil yed' yaj pensaril eb'. A juntzanh chi' ol colan eb'. Axo yic ol ach sk'anab'ajan eb', ichato sb'eyumal eb' ol ajoc."
        },
        {
            "number": "7",
            "text": "Ab'ec val yel yav eb' soldado d'a yoltac scalleal e chonhab' yuj xivelal. Ab'ec val yel yav eb' xid'naquek' sk'an junk'olal."
        },
        {
            "number": "8",
            "text": "A juntzanh b'e, ix laj can tz'inan, manhxa mach tz'ek' d'ay yuj xivelal. Ix juvib'at strato eb' ix yak'a'. Ix paticajel eb' ix xid'ek' sb'o trato chi', manhxa mach ay yelk'ochi."
        },
        {
            "number": "9",
            "text": "Ix cuscanq'ue lum luum, ix juvicanb'at yilji luum. Ix q'uixvicanq'ue lum Líbano, yujto ix ch'acjiel ste'al luum. Axo lum panhan yic Sarón, ix ochcan lum tz'inan lumal, axo lum Basán yed' lum vitzal Carmelo, ix can sanhan luum."
        },
        {
            "number": "10",
            "text": "Yuj chi' syal Jehová icha tic: A ticnaic jun, ol in q'ue vaan, ol in ch'oxaneli to te nivan in poder."
        },
        {
            "number": "11",
            "text": "A tas nab'il eyuuj yed' tas toxo ix e b'o'o, lajan icha k'alem, ma icha anh ac. Ol in pub'at vik' d'ay, ol tz'ab'at smasanil."
        },
        {
            "number": "12",
            "text": "A e chonhab', taanhxonhej ol ajcanoc, ol scha sk'ak'al icha stz'ab'at te' taquinh q'uiix."
        },
        {
            "number": "13",
            "text": "Mach ex najat ayex yed' ex lak'an ayex, ilecnab' val tastac ix in k'ulej, scham val eyojtacanel in poder, xchi Jehová."
        },
        {
            "number": "14",
            "text": "A eb' chuc sb'eyb'al ay d'a Sion, tz'ib'xi eb' yuj xivelal. A eb' malaj yelk'och Dios d'ay, tz'ib'xi eb', syalan eb' icha tic: A yoval sk'ol Dios, lajan icha jun k'ak' manhxa b'aq'uinh stupi. ¿Tom ayto junoc onh ol yal co colchaji? xchi eb'."
        },
        {
            "number": "15",
            "text": "A eb' ol colchajoc: Aton eb' sb'eyb'alan tojolal, eb' anhej yel syala', eb' malaj sgana tz'och b'eyumal yuj schaan tumin d'a elk'altac, eb' max yak'och sb'a yuj schamel junoc anima, syik'anpaxel sb'a eb' d'a scal chucal."
        },
        {
            "number": "16",
            "text": "Aton eb' chi' ol colchajoc, malaj tas ol sna eb', ichato cajanek' eb' d'a junoc chonhab' vach' yajoch smuroal, aynhej tas ol sva eb' yed' tas ol yuq'uej eb'."
        },
        {
            "number": "17",
            "text": "Ayic ol eyilan jun Rey te ay stziquiquial, ol eyilpaxi to te najat ol k'och smacb'en jun nación tic,"
        },
        {
            "number": "18",
            "text": "ol e naancoti tas ajnac e xiv d'a yalanhtaxo, ol eyalan icha tic: ¿Tas ix sk'ulej eb' vinh ch'oc nacional sk'ananel q'uen tumin d'ayonh? ¿Tas ix sk'ulej eb' vinh tz'echtan q'uen tumin chi'? ¿Tas ix sk'ulej eb' vinh slaj b'isan juntzanh yed'tal eb' soldado yuj snaan eb' jantac sb'eyumal co chonhab'? xe chama."
        },
        {
            "number": "19",
            "text": "Manhxa b'aq'uinh ol eyil eb' ak'umtac d'a e cal, eb' ch'oc nacional ch'oc tial syala', max eyab' tas syal eb'."
        },
        {
            "number": "20",
            "text": "Ol eyil chonhab' Sion, b'aj scak'taxonoch q'uinh, aton Jerusalén, jun chonhab' b'aj junk'olal ol onh ajoc. Manhxa b'aq'uinh ol q'uexmajoc. Icha junoc mantiado scannhej, max chocjiq'ueta yestacail, max d'inhchaj junoc sch'anhal, icha chi' ol ajoc."
        },
        {
            "number": "21",
            "text": "Ata' ol sch'ox sb'a Jehová d'ayonh yed' spoder. Tzijtum a a' levan sat ol b'ey ta', palta manh ol yal yoch eb' ajk'ol yed' snivac barco yak'an oval qued'oc."
        },
        {
            "number": "22",
            "text": "A sch'anhal juntzanh barco chi', manh ol tok'joc tzatzb'oc d'a yoyal, manhxa b'aj ol yak' yip sch'anhal sk'apaquil. Ol pojchajek' tastac ay d'a eb' ajk'ol chi', ipan eb' tz'em sb'ey ol ik'an jab'oc yico', yujto a Jehová ol onh colanoc. A' ol b'oanel tas caji, co Reyal pax yaji."
        },
        {
            "number": "23",
            "text": "Malaj junoc mach cajan d'a Jerusalén tic ol alanoc: Penaay in, manh xchioc. A eb' cajan d'a jun chonhab' tic, ol ik'joquel smul eb'."
        }
    ]
}