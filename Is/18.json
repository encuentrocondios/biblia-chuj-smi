{
    "chapter": "18",
    "verses": [
        {
            "number": "1",
            "text": "Ob'iltac val jun chonhab' b'aj srumumi sk'axil nok' cotac nok', aton jun chonhab' ay d'a yichanhb'at a' nivan a' yic Etiopía."
        },
        {
            "number": "2",
            "text": "Syak'b'at eb' schecab' d'a yib'anh a' nivan Nilo, sb'at eb' d'a yib'anh a' yed' juntzanh te' aj tzek'b'il valsoal. Ex checab', meltzajanhec d'a e chonhab' b'aj cajan eb' chaanh steel, eb' malaj xil snivanil, eb' ay smay sb'inaj d'a juntzanhxo chonhab', eb' te tek'an, eb' satanel juntzanh chonhab', eb' cajan d'a lum luum macquiltac yaj yuj a' nivac a'."
        },
        {
            "number": "3",
            "text": "Masanil ex cajan ex d'a yolyib'anhq'uinal tic, ayic ol eyilan scheclajq'ue junoc yechel d'a lum jolomtac vitz, ol eyab'an spuchaj q'uen trompeta, tze maclej eyab'i."
        },
        {
            "number": "4",
            "text": "Ix yal Jehová d'ayin icha tic: Junk'olal vajek' d'a ved'tal. Tzin can numan in maclan vila' tas van yuji, icha yoc k'u d'a varesma, icha pax yal ak'val tz'emi ayic van smolchaj sat avb'en."
        },
        {
            "number": "5",
            "text": "Ayic vanxo yel xumaquil te' uva, scheclajcan te' sat, palta ayic manto ja sk'ual smolchaj sat te' chi', xicjiel te' sk'ab' malaj sat, sjuljicanel te'. Icha tz'aj xicjiel te' sk'ab' chi', icha chi' ol vutej in satanel eb' ajk'ool."
        },
        {
            "number": "6",
            "text": "Toxonhej ol comon can teljab' eb' d'a jolomtac vitz chi'. A nok' chium nok' sjenhvi yed' nok' caltacte'al nok' ol chianb'at eb'. A nok' sjenhvi chi', a d'a varesma ol aj nok' ta', axo nok' caltacte'al nok' chi', a d'a nhab'ilq'uinal ol aj nok' ta', xchi Jehová."
        },
        {
            "number": "7",
            "text": "A d'a jun tiempoal chi', a eb' anima chaanh steel, eb' malaj xil snivanil, eb' ay smay sb'inaj d'a juntzanhxo chonhab', eb' te tek'an, eb' satanel juntzanh chonhab', eb' cajan d'a lum luum macquiltac yaj yuj a' nivac a', ol yik'cot yofrenda eb' d'a tzalan Sion yic b'at och eb' ejmelal d'a Jehová Yajal d'a Smasanil."
        }
    ]
}