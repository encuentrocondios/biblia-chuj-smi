{
    "chapter": "66",
    "verses": [
        {
            "number": "1",
            "text": "Ix yalan Jehová icha tic: A satchaanh in despacho yaji, axo sat luum tic sb'achnub' voc yaji. A exxo tic, ¿b'ajtil ol e b'oq'ue junoc in pat b'aj vach' tzin aji?"
        },
        {
            "number": "2",
            "text": "A in Jehová in svala' to a in val in b'onac juntzanh tastac ix vak' b'inaj tic, icha chi' ajnac spitzvichaanh smasanil. A eb' te emnaquil yaji, a in ol in tanhvej eb', aton eb' scus yuj smul, eb' ay yelk'och in lolonel d'ay."
        },
        {
            "number": "3",
            "text": "Ay ex tzex tzalaj e k'ulan juntzanh tastac yajb'entac d'a vichanh. Yuj chi' ayic tze milancham nok' vacax silab'il d'ayin, a d'a in sat ichato a junoc anima tze milchamoc. Ayic tze milancham nok' calnel silab'il d'ayin, a d'a in sat ichato a sjaj nok' tz'i' tze ch'umeli. Ayic tzeyak'an sat eyavb'en ofrendail d'ayin, a d'a in sat ichato a schiq'uil nok' chitam tze tob'emi. Ayic tze nhusan incienso d'ayin, a d'a in sat ichato a d'a comon dios tzeyal vach' lolonel."
        },
        {
            "number": "4",
            "text": "Yuj chi' toxo ix in na' tas yaelal ol javoc d'a eyib'anh. A tas b'aj te k'un e xivi, a chi' ol vak'cot d'ayex, yujto ix ex vavtej, palta malaj mach ix tak'vi d'ayin. Ix in lolon d'ayex, palta maj e cha eyab'i, ix e k'ulan chucal. Ix e k'ulan juntzanh tas max schalaj in k'ool, xchi Jehová."
        },
        {
            "number": "5",
            "text": "A ex tze cha eyab'i, ab'ec val tas syal Jehová: Ay juntzanh eb' eyetchonhab' schichon sk'ol d'ayex, tzex spechanb'eyek' eb', yujto tzeyal e b'a d'ayin, syalan eb' icha tic: Sch'oxocab' stziquiquial Jehová chi', squil jab'oc e tzalaji, xchi eb'. Palta a eb' chi', te q'uixvelal ol ajcan eb', xchi Jehová."
        },
        {
            "number": "6",
            "text": "Ab'ec jun nhilili sk'an scot d'a chonhab' chi', sk'anh scotpax d'a templo. Aton Jehová sk'anh scoti, yic syak'an spac d'a eb' ajk'ol d'a smojal."
        },
        {
            "number": "7",
            "text": "Syalan Jehová icha tic: A chonhab' Sion, lajan val icha junoc ix ix mantalaj syail yune' scoti, tz'alji yune' ix chi'."
        },
        {
            "number": "8",
            "text": "¿Tom ay mach ix ab'ani, mato ay mach ix ilan jun chi'? ¿Tom ay junoc chonhab' junnhej k'ual tz'och nacional? ¿Tom ay junoc chonhab' junnhej k'ual sb'oi? Palta a Sion tic, quennhej ol yab' syail ol ochxoc nacional."
        },
        {
            "number": "9",
            "text": "¿Tom ol yal in yamanoch vaan jun van yalji, yujto a in svak' aljoc? Maay. Manh ol yalpaxlaj in tenanek' spitzvixi jun chonhab' tic. A in Jehová e Diosal in svala', icha chi' ol ajoc."
        },
        {
            "number": "10",
            "text": "A ex tze xajanej Jerusalén, tzalajanhec yed'oc. A ex ok'nac ex yuuj ayic yab'annac syail, mol tzalajanhec yed'oc."
        },
        {
            "number": "11",
            "text": "Yujto a Jerusalén chi', lajan icha junoc ix nunab'il smontej yune', syak'an yim, icha chi' ol aj yak'an snivanil e k'ool, masanto ol ex tzalaj yuuj, yujto nivan vach'ilal ol scha Jerusalén chi'."
        },
        {
            "number": "12",
            "text": "A in Jehová in svala': Ol vak'b'at vach'ilal d'a scal eb' anima d'a jun chonhab' tic. Ol yik'cot sb'eyumal juntzanhxo nación d'ay. Icha sjavi junoc a' eluma', icha chi' ol aj sjavi. Icha junoc nene' unin nib'ab'il ol ex utajoc, ichato ol ex chunoc, ol ex cheljoc, ichato ol ex chenchenan d'a sat xub'."
        },
        {
            "number": "13",
            "text": "Icha junoc ix nunab'il smontej yune', icha chi' ol aj ex in montani. Icha chi' ol aj eyik'an snivanil e k'ol d'a Jerusalén, xchi Jehová."
        },
        {
            "number": "14",
            "text": "Ayic ol eyilan juntzanh tic, ol ex te tzalajoc. Ol eyik'xi eyipoc, icha tz'aj syaxb'ixi anh ank'ultac. Yujto ol sch'ox spoder Jehová d'a scal eb' schecab', axo yoval sk'ol ol yak' d'a eb' ayoch ajk'olal d'ay."
        },
        {
            "number": "15",
            "text": "Yujto a Jehová ol javoc d'a cal k'ak', a scarruaje lajan icha chacxuxum ik'. Ol javoc yak'och yoval sk'ol d'a eb' ajk'ol icha sq'ue nhilnhon yoc te' k'ak'."
        },
        {
            "number": "16",
            "text": "A yed' k'ak' yed' yespada Jehová, ol sch'olb'itej masanil anima d'a yolyib'anhq'uinal tic, tzijtum eb' ol cham yuuj."
        },
        {
            "number": "17",
            "text": "A val Jehová tz'alan icha tic: A eb' tz'och ejmelal d'a comon dios d'a scaltac te' avb'en te', stzalaj eb' sk'ulan icha sk'ulej mach scuchb'an eb', schi'an nok' chitam eb', nok' ch'oov yed' juntzanhxo nok' nok' yajb'entac, junnhej ol satel eb' smasanil."
        },
        {
            "number": "18",
            "text": "Yuj tastac sna eb' yed' tastac sk'ulej eb', ol in molb'ej masanil anima d'a junjun ti'al, d'a junjun chonhab', ol in ch'oxan in poder yil eb'."
        },
        {
            "number": "19",
            "text": "Ol in ch'oxan in poder d'a eb' olto canoc, ol in checanb'at eb' d'a juntzanhxo chonhab' tic: Aton d'a Tarsis, d'a Fut, d'a Lud b'aj cajan eb' jelan sjulvaj d'a jul-lab'. Ol in checanpaxb'at eb' d'a Tubal, d'a Javán yed' d'a juntzanh chonhab' najat d'a stitac a' mar b'aj manh ab'chajnacoc in b'inaji yed' b'aj manh ilb'iloc in poder. Ol b'at yalel yab'ixal snivanil velk'och eb' d'a juntzanh chonhab' chi'."
        },
        {
            "number": "20",
            "text": "A in Jehová in svala' to d'a masanil chonhab', ol ik'joccot masanil eb' eyetchonhab' ayek' d'a scal eb'. Ay eb' ol ik'joccot d'a yib'anh nok' chej, d'a yol carruaje, d'a yib'anh b'achlab', d'a yib'anh nok' mula yed' d'a yib'anh nok' camello. Icha junoc silab' ol aj sjavi eb' d'a tzalan b'aj tz'och ejmelal d'ayin d'a Jerusalén tic. Icha tz'aj yik'ancot junoc ofrenda eb' in chonhab' d'a in templo d'a yol junoc yed'tal te vach', icha chi' ol aj yik'chajcot eb'."
        },
        {
            "number": "21",
            "text": "A d'a scal juntzanh eb' ixto cani, ata' ol in siq'uel eb' ol och sacerdoteal yed' levitail, xchi Jehová."
        },
        {
            "number": "22",
            "text": "Syalanpax Jehová icha tic: A ak' satchaanh yed' ak' yolyib'anhq'uinal ol in b'o'o, ol ajnhejek' d'a junelnhej. Icha chi' ol aj eyajnhejeq'ui, ol ex b'inaj yed' eyinhtilal d'a junelnhej."
        },
        {
            "number": "23",
            "text": "Junjun sk'ual ik'oj ip d'a junjun semana yed' juntac el tz'alji q'uen uj, ol javoc masanil eb' anima, ol ul em cuman eb' d'ayin."
        },
        {
            "number": "24",
            "text": "Ayic tz'elta eb' in chonhab', ol yilan snivanil eb' chamnac eb', aton eb' pit yutejnac sb'a d'ayin. Aynhejoch nok' a'ay schianb'at snivanil eb' chi', axo k'ak' van snhusantz'a eb', malaj b'aq'uinh stupi. Yajb'entac yilji eb' d'a sat masanil anima tz'ilani, xchi Jehová."
        }
    ]
}