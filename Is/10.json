{
    "chapter": "10",
    "verses": [
        {
            "number": "1",
            "text": "Ob'iltac ex tze b'o juntzanh ley manh tojoloc, tz'ixtax eb' anima yuuj."
        },
        {
            "number": "2",
            "text": "Max eyal syaelal eb' meb'atac anima tz'ixtaj d'a scal in chonhab'. Malaj yelk'och jab'oc eb' d'a yol e sat. Tzeyelq'uej tastac ay d'a eb' ix chamnac yetb'eyum yed' d'a eb' unin manhxa smam."
        },
        {
            "number": "3",
            "text": "¿Tas val ol eyutej e b'a ayic ol javoc eyaelal, ayic ol eyilan scot yaelal chi' d'a najat? ¿Mach b'aj ol e k'an colval? ¿B'ajtil ol eyak'can e b'eyumal?"
        },
        {
            "number": "4",
            "text": "A mach d'a e cal manh ol ik'jocb'at d'a ch'oc nacional, ol miljoccham yed' eb' chamnacxo. Vach'chom icha chi' ol ex ajoc, palta manto ol ek' yoval sk'ol Jehová. Ol yak'nhejoch eyaelal chi'."
        },
        {
            "number": "5",
            "text": "Ix yalan Jehová icha tic: Ob'iltac vinh sreyal Asiria. A ticnaic van vak'lab'an vinh icha junoc te' k'ococh svak'lab'ej yed' yoval in k'ool yic svak'anoch eyaelal."
        },
        {
            "number": "6",
            "text": "A ex malaj jab'oc velk'och d'ayex, tze tzuntzejpaxcot yoval in k'ool, a vinh tzin checb'at d'ayex. Tzin checb'at jun vinh rey chi', yic vach' syelq'uejb'at masanil e b'eyumal vinh, tzex stek'ancanem vinh icha lum sok'om d'a yoltac b'e."
        },
        {
            "number": "7",
            "text": "Palta manhocnhej chi' nab'il yuj vinh sreyal Asiria chi', nab'il pax yuj vinh to tzijtum nación ol satel vinh."
        },
        {
            "number": "8",
            "text": "Syalan vinh icha tic: Masanil eb' yajal in soldado, icha rey yaj eb', a in svak' mandar eb'."
        },
        {
            "number": "9",
            "text": "Lajan ix vutej chonhab' Calno yed' chonhab' Carquemis. Icha ix vutej Hamat, icha pax chi' ix vutej chonhab' Arfad. Axo Samaria lajan ix ajcan yed' Damasco."
        },
        {
            "number": "10",
            "text": "Ix viquejcan juntzanh nación tzijtum sdiosal. A val sdiosal eb' chi', ek'to yipal d'a yichanh sdiosal eb' aj Jerusalén yed' eb' aj Samaria."
        },
        {
            "number": "11",
            "text": "Yuj chi' jun, a val tas ix in k'ulej d'a Samaria chi' yed' d'a sdiosal, ¿tom manh ol tzak'vanpax in k'ulan d'a Jerusalén yed' sdiosal? xchi vinh, xchi Jehová."
        },
        {
            "number": "12",
            "text": "Ayic ol lajvoc syamk'ab'aj vinh sreyal Asiria chi' yuj Jehová yuj sk'ulan tas nab'il yuj d'a tzalan Sion yed' d'a Jerusalén, ichato chi' b'ian, ol yak'anxioch yaelal Jehová d'a yib'anh vinh yuj masanil tas ix sk'ulej yuj yak'umtaquil, yujto nivac vinac ix yutej sb'a vinh."
        },
        {
            "number": "13",
            "text": "Ix yal vinh sreyal Asiria chi' icha tic: Yuj val sjelanil in pensar ix elk'och juntzanh ix in k'ulej tic, ix nachaj val in k'ulani. Ix techaj in q'uexan smojonal juntzanhxo chonhab', ix vik'ancanek' masanil tastac ay d'ay. Ix techajpax in tek'ancanem eb' rey chi' yed' vipal."
        },
        {
            "number": "14",
            "text": "Icha val quik'anq'ueta snholob' nok' much d'a yol so' ayic malaj nok' snun chi' ayeq'ui, icha chi' ix vutej vik'anek' sb'eyumal juntzanh nación chi'. Ix vik'anpaxcanek' slum eb', manhxalaj b'aj ix yal yalan sb'a eb'. Malaj tas ix yal eb', tonhej ix och q'uelan eb', xchi vinh."
        },
        {
            "number": "15",
            "text": "Palta naec nab'i, ¿tocval nivan yelk'och q'uen ch'acab' yed' q'uen serrucho d'a yichanh mach sk'anani? A junoc k'ococh nab'a te', ¿tom a te' ol ak'an ib'xoc junoc anima sk'anan chi'?"
        },
        {
            "number": "16",
            "text": "Yuj val chi', a Jehová Yajal d'a Smasanil, a' ol ak'ancot junoc yab'il te ov, axo ol ik'anel yip eb' vinh soldado te tek'an ayoch yipoc sk'ol vinh sreyal Asiria chi', ol satel yak'umtaquil vinh icha stz'ab'at junoc tas yuj te' k'ak'."
        },
        {
            "number": "17",
            "text": "A Dios Axonhej Ochi, saquilq'uinal yaj d'a Israel, junnhej k'ual ol satel eb' aj Asiria yuuj, icha tz'aj stz'aem te' q'uiix yuj te' k'ak'."
        },
        {
            "number": "18",
            "text": "Ol satel masanil eb' nivac vinac, icha tz'aj satel te' nivac te' yed' te' avb'en te' vach' yilji sch'acchajemi. Icha junoc mach ya'ay to manhxa yip, icha chi' ol ajcan Asiria chi'."
        },
        {
            "number": "19",
            "text": "Jayvanhxonhej eb' soldado olto canoc, icha tz'ajcan jayeocxo te te' max ch'acjieli, vach'chom junoc unin ol yal sb'isan eb'."
        },
        {
            "number": "20",
            "text": "A d'a jun tiempoal d'a b'aq'uinh, a jayvanhxo eb' israel yinhtilal vinhaj Jacob ol colchajcanoc, manhxo ol yak'och jun chonhab' eb' yipoc sk'ool, aton jun ijan ix satanel eb', palta a Jehová sDiosal eb' ol yak'och yipoc sk'ool, aton Dios Axonhej Ochi."
        },
        {
            "number": "21",
            "text": "Ay jayvanh eb' yinhtilal vinhaj Jacob ol meltzajxioch spensar d'a Dios te ay yip."
        },
        {
            "number": "22",
            "text": "Vach'chom a eb' israel, te nivan sb'isul eb' icha yarenail sti' a' mar, palta jayvanhxonhej eb' ol meltzaj d'a schonhab'. Nab'ilxo yuj Dios to ol satel eb' icha val d'a stojolal."
        },
        {
            "number": "23",
            "text": "A Jehová Yajal d'a Smasanil ol satanel masanil anima d'a yol smacb'en tic, icha ajnac yalani."
        },
        {
            "number": "24",
            "text": "Palta a' tz'alan icha tic: Ex in chonhab' cajan d'a Sion, vach'chom ol ex smak' eb' aj Asiria d'a te' jixk'ab' te', mato yed' sk'ococh eb', icha yutejnac ex eb' aj Egipto, palta manh ex xiv d'a eb',"
        },
        {
            "number": "25",
            "text": "yujto yic val jaye' k'ual tic ol tupem yoval in k'ol d'ayex. Ol in satel eb' aj Asiria chi' yed' yoval in k'ool."
        },
        {
            "number": "26",
            "text": "A in Jehová Yajal in d'a Smasanil, ol vak'och yaelal d'a yib'anh eb', icha ajnac in satanel chonhab' Madián d'a slak'anil q'uen tenam yic Oreb, icha ajnac in ch'oxan in poder ayic in pojannac snanhal a' Chacchac Mar d'a Egipto."
        },
        {
            "number": "27",
            "text": "A d'a jun tiempoal chi', ol viq'uel icatz ayoch d'a eyib'anh yuj eb' aj Asiria chi', icha tz'aj scanhchajel te' yugo ayoch d'a yib' sjaj nok' vacax."
        },
        {
            "number": "28",
            "text": "A eb' ajk'ol chi', aton eb' aj Asiria, van sjavi eb' d'a Rimón yed' d'a Ajat, van yek' eb' d'a Migrón. A d'a Micmas scan yicatz eb'."
        },
        {
            "number": "29",
            "text": "Ix k'axpajek' eb' d'a jun nivan ch'olan, ix sb'oanq'ue scampamento eb' d'a Geba. Axo eb' aj Ramá, ix xivcan eb'. A eb' aj Gabaa schonhab' vinhaj Saúl, van sb'at eb' elelal."
        },
        {
            "number": "30",
            "text": "Ex cajan ex d'a Galim, elocab' eyav. Ab'ec yel av chi' ex aj Lais. Ob'iltac ex ex aj Anatot."
        },
        {
            "number": "31",
            "text": "Van sb'at eb' aj Madmena elelal. A eb' cajan d'a Gebim van b'at sk'ub'anpaxel sb'a eb'."
        },
        {
            "number": "32",
            "text": "A ticnaic ol ek' ak'val yuj eb' soldado chi' d'a Nob. Smuch' sk'ab' eb', syik'anchaanh eb', sch'oxancot eb' to ol yak' ganar tzalan Sion tic eb', aton chonhab' Jerusalén."
        },
        {
            "number": "33",
            "text": "Ilec val, a Jehová Yajal d'a Smasanil ol satanel eb' ayoch ajk'olal d'ay icha tz'aj sch'acjiel te te' d'a Líbano. Ayxo smay sk'anh yem te'. Aton te te' chaanh steel, vach' yilji, stelvi d'a sat luum."
        },
        {
            "number": "34",
            "text": "Icha chi' ol aj satjiel eb' ajk'ol chi', icha tz'aj sch'acjiel te te' b'aj te k'ayum, aton te te' vach' yilji d'a Líbano chi'."
        }
    ]
}