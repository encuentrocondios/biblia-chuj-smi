{
    "chapter": "28",
    "verses": [
        {
            "number": "1",
            "text": "Ob'iltac chonhab' Samaria, nivan yelk'och d'a yol sat eb' uk'um anh d'a yol yic Efraín. Yelvanub' yaj d'a jun ak'lic yax sat. Lajan pax icha corona xumactac van stacji d'a sjolom eb' toxo ix te cham yuj anh anh. A eb' cajan d'a Samaria chi', anhej uq'uel anh syak' eb'."
        },
        {
            "number": "2",
            "text": "A Jehová ix sik'anel jun vinh vinac te tek'an, te jelan d'a oval. Ol javoc vinh yed' yip, icha yaxnhab' calan yed' q'uen sacb'at. Ol javoc vinh icha chacxuxum ik' smak'an chaanh tastac, icha pax yic syak'an yoval a' b'eyuma' yic tz'el a' b'aj sb'eyi. Yuj yip vinh chi', ol em lanhnaj chonhab' Samaria chi'."
        },
        {
            "number": "3",
            "text": "A jun chonhab' nivan yelk'och d'a eb' uk'um anh chi', ol steq'uem jun vinh ay yip chi'."
        },
        {
            "number": "4",
            "text": "A jun chonhab' ay d'a panhan te yax sat vach' yilji chi', aton jun lajan icha junoc taquinh corona chi', ol satjoqueloc. Icha val sat te' higo spet eluli, elanhchamel slojib'at yuj junoc mach tz'ilani, icha chi' ol aj jun chonhab' chi'."
        },
        {
            "number": "5",
            "text": "A d'a jun k'u chi', a Jehová Yajal d'a Smasanil, icha junoc corona te vach' yilji, icha chi' ol aj d'a eb' anima olto can d'a schonhab'. Icha stzalaj junoc mach yed' scorona, icha chi' ol aj stzalaj eb' yed' Jehová."
        },
        {
            "number": "6",
            "text": "A Jehová chi' ol ak'an sna eb' juez yic vach' ol yutoc eb' sch'olb'itan yaj eb' anima. Ol yak' pax yip eb' soldado yic stanhvan schonhab'."
        },
        {
            "number": "7",
            "text": "A eb' vinh sacerdote yed' eb' vinh schecab' Dios, tz'ek' ch'umch'on eb' vinh uq'uel anh, squistalax eb' vinh yuj yoval anh chi'. Ayic sq'ue anh d'a sjolom eb' vinh schecab' Dios chi', scomon naanq'ue eb' vinh yalanel slolonel Dios, axo eb' vinh sacerdote chi', max sb'olaj yaj eb' anima eb' vinh d'a stojolal."
        },
        {
            "number": "8",
            "text": "Masanil smexa eb' vinh mictac sat, xejtac sat yuj eb' vinh, manhxa jab'oc sat smexa eb' vinh chi' vach'."
        },
        {
            "number": "9",
            "text": "Syalan eb' anima vuj a in tic: ¿Mach snib'ej jun vinac tic sk'ayb'ej? ¿A am d'a eb' vanto yel d'a yim, aton eb' maxtzac chuni?"
        },
        {
            "number": "10",
            "text": "¿Tas yuj jab'jab'il yalan vinh d'ayonh, icha svulvon eb' unin vanto yel sti'? xchi eb'."
        },
        {
            "number": "11",
            "text": "Tato malaj sgana eb' yab'ani, a Dios ol ak'lab'an eb' ch'oc nacional yalan d'a eb', ichato tonhej ol vulvon eb' ol yab' eb'."
        },
        {
            "number": "12",
            "text": "Aton d'a eb' b'uchvajnac chi' alb'il icha tic: Ina val ik'oj ip tic, yik'ocab' yip eb' k'unb'inac, siclab'ocab' sk'ol eb', xchi Jehová, palta maj schalaj yab' eb'."
        },
        {
            "number": "13",
            "text": "Yuj chi', a slolonel Jehová ol alchaj d'a eb' d'a jab'jab'il icha svulvon eb' unin vanto yel sti'. Yuj chi', ayic ol b'eyek' eb' pak'jab' ol aj stelvi eb', ol echnaj eb', ol can eb' d'a yaal, ol ik'jocb'at eb' d'a ch'oc nacional."
        },
        {
            "number": "14",
            "text": "Ex yajal eyaj d'a Jerusalén tic, ex b'uchumtac, ab'ec val slolonel Jehová:"
        },
        {
            "number": "15",
            "text": "Yujto ix eyal icha tic: Ay co lajti' yed' yajalil chamel, yuj chi' ayic ol javoc tas ol onh sataneloc icha a' eluma', malaj tas ol onh ik'anoc, yujto a juntzanh lolonel es ix cak'och yipoc co k'ool, ol co col co b'a d'ay, xe chi."
        },
        {
            "number": "16",
            "text": "Yuj chi', a Jehová Yajal tz'alan icha tic: Ol vaq'uem junoc mach yipumaloc Sion. A jun chi' sik'b'ilel vuuj, malaj b'aq'uinh ol sateloc, te nivan yelk'ochi, lajan icha junoc q'uen q'ueen tz'emcan d'a yesquinail junoc pat. A eb' tz'ak'anoch yipoc sk'ool, malaj b'aq'uinh ol can eb' d'a q'uixvelal."
        },
        {
            "number": "17",
            "text": "A d'a Sion chi', ol vak'lab'ej in tojolal icha tz'ajem ch'anh cuerda, ma plomo yic yechel pat, xchi Jehová chi'. Palta a es ix eyak'och yipoc e k'ool chi', a q'uen sacb'at ol sataneloc. Axo b'aj tze col e b'a chi', a a' eluma' ol cuchanb'atoc."
        },
        {
            "number": "18",
            "text": "A e lajti' ix eyak' yed' yajalil chamel chi', ol sateloc. Ayic ol ja jun icha eluma' d'a eyib'anh chi', ol ex can d'a yalanh yuuj."
        },
        {
            "number": "19",
            "text": "Ayic ol javoc d'a juntac el, ol ex cuchjocb'at yuuj. Junjun q'uinhib'alil, ma k'ual d'ak'val ol ja d'ayex. Ayic ol eyab'an yab'ixal jun chi', ol ex ib'xocq'ueoc."
        },
        {
            "number": "20",
            "text": "Lajan ol ex aj icha junoc mach svay d'a junoc ch'at tzapan steel yed' junoc k'u' lod'an sat."
        },
        {
            "number": "21",
            "text": "Icha yutejnac Jehová yak'an oval d'a lum svitzal Perazim yed' d'a lum yak'lical Gabaón, icha chi' ol yutoc sk'ulan junoc tas satub'tac, junoc tas manh tanhvab'iloc eyuuj."
        },
        {
            "number": "22",
            "text": "A ticnaic jun, manh ex b'uchvajoc, yic vach' max nivtaj eyaelal. Ix vab' tas ix yal Jehová Yajal d'a Smasanil. Toxo ix sna'a to ol satel masanil smacb'en jun chonhab' tic."
        },
        {
            "number": "23",
            "text": "Maclejec eyab' tas ol vala', scham val eyab'an in lolonel:"
        },
        {
            "number": "24",
            "text": "A junoc vinh sb'oan smunlajel yic tz'avvi, manhocnhej d'ocoj lum syak' vinh yed' q'uen arado, manh tonhejoc pax ste chok'b'itej lum vinh yed' q'uen rastrillo."
        },
        {
            "number": "25",
            "text": "Ayic toxo ix b'o luum, syavan yinhatil anh eneldo vinh yed' anh comino, syavan pax ixim trigo vinh d'a stzolal. Axo d'a stitac syavej ixim cebada vinh yed' ixim avena, icha b'aj smoj yavchaji."
        },
        {
            "number": "26",
            "text": "A Dios tz'ak'an nachajel yuj vinh tas tz'aj smunlaji."
        },
        {
            "number": "27",
            "text": "Yujto a anh eneldo chi', max tek'chaj anh, max ek' pax junoc carreta d'a yib'anh anh comino chi'. Tonhej smak'jiel anh eneldo chi' yed' junoc te te', axo anh comino chi', smak'chaj anh yed' junoc te' jixk'ab' te'."
        },
        {
            "number": "28",
            "text": "A ixim trigo stek'ji ixim, syal yek' junoc carreta d'a yib'anh ixim, palta tato anheja' yek' te' d'a yib'anh ixim, spoj ixim sat chi'."
        },
        {
            "number": "29",
            "text": "Icha chi' syutej Jehová Yajal d'a Smasanil snaan tas ol sk'ulej. Satub'tac yilji tas nab'il yuuj, tz'elnhejk'och yuj sjelanil."
        }
    ]
}