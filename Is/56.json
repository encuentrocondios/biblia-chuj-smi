{
    "chapter": "56",
    "verses": [
        {
            "number": "1",
            "text": "Ix yalan Jehová icha tic: B'eyb'alejec tojolal, aocab' tas vach' tze k'ulej, yujto toxo val ol ex in coleli. Ol in ch'oxel in poder in colvaji."
        },
        {
            "number": "2",
            "text": "Te vach' yic eb' sk'anab'ajan juntzanh checnab'il tic, sb'eyb'alan eb' icha val yaji, aton eb' nivan yelk'och sk'ual ik'oj ip d'ay, max yixtejb'at eb', aton eb' syailan sb'a, max sk'ulej chucal eb', xchi Jehová."
        },
        {
            "number": "3",
            "text": "Tato ay eb' ch'oc nacional syak'och sb'a d'a yol sk'ab' Jehová, mocab' yal eb' icha tic: A Jehová max in chaanoch d'a scal schonhab' tic. Anhejtona' eb' vinh malaj yuninal, mocab' yal eb' vinh icha tic: A in tic lajan in icha junoc te' taquinh te'."
        },
        {
            "number": "4",
            "text": "A Jehová tz'alan icha tic: Tato a eb' vinh malaj yuninal chi' nivan yelk'och sk'ual ik'oj ip d'ay, sk'anab'ajan pax eb' vinh tas tzin nib'ej, tojol syutej sb'a eb' vinh d'a in trato,"
        },
        {
            "number": "5",
            "text": "ay jun tas te vach' ol vak' d'a eb' vinh d'a yichanh to ay yuninal, ma yisil. A jun chi', to ol b'inajnhej eb' vinh d'a in templo yed' d'a scal in chonhab'. Ol vak'anpax jun sb'i eb' vinh d'a junelnhej, malaj b'aq'uinh ol sateloc."
        },
        {
            "number": "6",
            "text": "Axo pax eb' ch'oc chonhab'il syak'och sb'a d'a yol in k'ab', yic tzin yak'an servil eb', tz'ochpax eb' ejmelal d'ayin, tzin sxajanej eb', sk'anab'ajan pax sk'ual ik'oj ip eb', tojol syutej sb'a eb' d'a in trato, ol in chaoch eb' d'a scal in chonhab'."
        },
        {
            "number": "7",
            "text": "Ol vik'cot eb' d'a jun in tzalan vicnhej yaji. Ol vak'an tzalajb'oc sk'ol eb' d'a spatil b'aj tz'och lesal d'ayin. Ol in cha silab' eb' snhustz'a d'a yib'anh valtar, yujto a in templo tic, ol alchaj yuuj to spatil lesal yaj d'a masanil chonhab'."
        },
        {
            "number": "8",
            "text": "A in Jehová Yajal in d'a Smasanil, a in tzin molb'ejcot eb' israel aycanb'at d'a juntzanh ch'oc nacional, a in svala': Ol vik'cot juntzanh eb' ch'oc nacional yic junnhej tz'aj eb' yed' eb' israel molb'ilxo vuuj, xchi Jehová."
        },
        {
            "number": "9",
            "text": "Ix yalan Jehová icha tic: Ex ch'oc nacional, cotanhec icha nok' chium nok'. Cotanhec milval, ul satequel in chonhab' tic, icha syak' nok' caltacte'al nok' sjavi, schianb'at nok' calnel."
        },
        {
            "number": "10",
            "text": "Yujto a eb' stanhvumal in chonhab' tic, ichato maxtzac yal yilan eb', maxtzac nachajel yuj eb' tas sk'ulej. Lajan eb' icha nok' tz'i' max chivaji. Jichanek' eb' tz'ek' k'u. Anhej vayanh sgana eb' sk'ulej."
        },
        {
            "number": "11",
            "text": "Lajan eb' icha nok' tz'i' tz'ochnhej svejel, malaj b'aq'uinh sb'ud'ji. A eb' yilumal in chonhab' tic, max nachajel jab'oc yuj eb', anhej tas sgana eb' sayeq'ui."
        },
        {
            "number": "12",
            "text": "Syalan eb' icha tic: Coyec b'at co sayec anh anh, a anh te ov scuq'uejec, yic sq'ue val anh d'a co jolom. Scuk'anpax anh q'uik'an icha sco k'ulej ticnaic, mato ol te ek' yib'anh cuk'an anh jun, xchi eb'."
        }
    ]
}