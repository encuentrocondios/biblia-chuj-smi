{
    "chapter": "35",
    "verses": [
        {
            "number": "1",
            "text": "Tzalajocab'q'ue lum taquinh luum, ayocab' xumac d'a lum taquinh sat."
        },
        {
            "number": "2",
            "text": "Pak'ocab' anh xumac icha anh chochol, tzalajk'olalocab' yilji sat luum. A Dios ol ak'an svach'il yilji sat lum icha lum Líbano, ol yaxb'oc sat lum icha lum vitzal Carmelo, ma icha lum ak'lic yic Sarón. Ol yil eb' anima smasanil to nivan yelk'och Jehová co Diosal yed' yipalil."
        },
        {
            "number": "3",
            "text": "Aq'uec stek'anil eb' malaj yip. Iptzitejec eb' k'unb'inac."
        },
        {
            "number": "4",
            "text": "Alec icha tic d'a eb' chab'k'olal yaji: Tek'b'ejec e b'a, manh ex xivoc, ol javoc co Diosal onh scolo'. Ol yak'anoch syaelal eb' ayoch ajk'olal d'ayonh icha val smojal, xe chi."
        },
        {
            "number": "5",
            "text": "Ichato chi' b'ian, a eb' max uji yilani ol yil eb', axo eb' max ab'ani ol yab' eb'."
        },
        {
            "number": "6",
            "text": "Axo eb' tz'em sb'eyi ol q'ue tz'itnaj eb' sb'eyi, icha nok' k'ultaquil chej. Axo eb' max loloni ol avaj chaanh eb' yuj tzalajk'olal. A d'a lum taquinh luum yed' d'a lum taquinh sat ol q'ueul chulnaj sjaj a' nivac a' sb'eyi."
        },
        {
            "number": "7",
            "text": "A d'a lum taquinh luum, ol aj a' nivac nhajab'. A d'a lum taquinh val sat yalxonhej b'aj ol laj q'ueul sjaj a'. A b'aj cajanek' nok' oques ticnaic, ata' ol q'uib'q'ue te' velek' yed' te' aj."
        },
        {
            "number": "8",
            "text": "Ata' ol ek' jun nivan b'e. A jun b'e chi' ol scuchcan Sb'e Eb' Yicxo Dios. A eb' chuc yed' eb' pitb'inac yuj schucal, manh ol yal-laj yek' eb' ta'."
        },
        {
            "number": "9",
            "text": "A d'a jun b'e chi' malaj junoc nok' choj ol ajoc, malaj pax junoc nok' chium nok' ol ajoc. Ata' ol ek' eb' colb'ilxo yuj Jehová."
        },
        {
            "number": "10",
            "text": "A eb' colb'ilxo chi', ol b'itan eb' d'a tzalajk'olal ayic ol k'och eb' d'a Sion. Tzalajk'olal ol ajcan eb' ta' d'a junelnhej, ol ilchaj vach'ilal yed' tzalajk'olal yuj eb', axo yaelal yed' oq'uel ol sateloc."
        }
    ]
}