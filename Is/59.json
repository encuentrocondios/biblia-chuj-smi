{
    "chapter": "59",
    "verses": [
        {
            "number": "1",
            "text": "Tocval tz'el yip spoder Jehová, yuj chi' maxtzac yal scolvaji, tocval ix chacanhb'i Jehová, yuj chi' maxtzac yab' e tevi, maay."
        },
        {
            "number": "2",
            "text": "A chucal tze k'ulej, a chi' ayek' d'a scal e nanhal yed' Dios. A juntzanh e mul chi', a tz'ek' macan d'a e cal yed' Dios chi', yuj chi' maxtzac yab' tas tzeyala'."
        },
        {
            "number": "3",
            "text": "A ex tic, chik'tac e k'ab' e milancham anima, mictac e k'ab' e k'ulan chucal. Axonhej es yed' chucal tz'elta d'a yol e ti'."
        },
        {
            "number": "4",
            "text": "Malaj junoc ex vach' tzeyutej e b'a. Max e ch'olb'itej yaj eb' anima d'a stojolal, ma d'a stzolal. A tas malaj yelk'ochi yed' esal lolonel, a tzeyak'lab'ej ayic sb'o yaj eyoval. Tze k'ulan chucal, yujto a chi' ayek' d'a e pensar."
        },
        {
            "number": "5",
            "text": "A tas nab'il eyuuj chi', lajan val icha snholob' nok' chan. A mach sloan snholob' nok' chan chi', schamnhej. Ayic smak'ji pojoc, a nok' cotac ajavchan tz'elta d'a yool. Anheja' tas nab'il eyuj chi', icha sch'al nok' xim yaji."
        },
        {
            "number": "6",
            "text": "A sch'al nok' xim chi', max yal-laj sb'o pichul yed'oc, malaj mach spich sb'a yed' tas sb'o nok' chi'. Icha sch'al nok' xim chi', icha chi' juntzanh chucal tze k'ulej, malaj jab'oc tas tzeyik' d'ay."
        },
        {
            "number": "7",
            "text": "Tzex b'at lemnaj d'a scal chucal. Elanhchamel tze milcham eb' anima malaj smul. Anhej d'a chucal ayoch e pensar, a b'aj tzex eq'ui, jantac tastac tze satcaneli."
        },
        {
            "number": "8",
            "text": "Anhej oval tzeyak'a', malaj jab'oc tojolal scheclaj d'a tas tze k'ulej. A e b'eyb'al chi', junelnhej manh vach'oc. A eb' tz'och tzak'an eyuuj, malaj jab'oc junk'olal tz'ilchaj yuj eb' d'ayex."
        },
        {
            "number": "9",
            "text": "Yuj chi' syalan eb' anima icha tic: Malaj mach stek'b'an sb'a cuuj, malaj mach tzonh colanel d'a yol sk'ab' eb' tzonh ixtani. Sco tanhvej tzalajk'olal, palta axo cusk'olal oyan och d'a co patic. Sco tanhvej b'aq'uinh tzonh colchajel d'a yol sk'ab' eb' tzonh ixtani, palta malaj mach tzonh colani."
        },
        {
            "number": "10",
            "text": "Toxonhej sco machlej b'aj tzonh eq'ui, icha yek' machmon junoc mach max uji yilan d'a sat pat. A d'a chimk'ualil tzonh telvi, ichato d'ak'valil ayonheq'ui. Vach'chom tek'an onh scab'i, palta ichato chamnac onhxo."
        },
        {
            "number": "11",
            "text": "Ay b'aj scot coval, snhiii yol co jaj icha nok' oso, mato tzonh k'acvi icha nok' paramuch. Sco tanhvej co ch'olb'itaj d'a stojolal, palta malaj b'aq'uinh sb'o caji. Sco tanhvej co colji, palta najat yajcanel d'ayonh."
        },
        {
            "number": "12",
            "text": "Mamin Jehová, yel ix co pitej co b'a d'ayach. A co mul chi' tz'ik'ancot d'a quib'anh. Chequel yaj co pitalil, cojtac co mul chi'."
        },
        {
            "number": "13",
            "text": "Ach co Diosal, te pit scutej co b'a d'ayach, max ach co k'anab'ajejlaj. Max co nib'ejoch tzak'an co b'a uuj. Anhej val chucal yed' ixtoj anima sco k'an co k'ulej. Nab'il cuuj tas tz'aj cak'an es yed' quixtan eb' quetanimail."
        },
        {
            "number": "14",
            "text": "Sco chaquel b'aj sb'o yaj eb' quetanimail. A tojolal, najat yajcanb'at cuuj. A tas yel, manhxalaj mach schaan yab' b'aj smolb'ej sb'a eb' anima. Axo tojolal chi', maxtzac checlaj b'aj ay."
        },
        {
            "number": "15",
            "text": "Manhxa mach tz'alan tas yel, axo eb' snib'ej yactancan chucal, tz'ik'jiek' tastac ay d'a eb', xchi eb' anima. A Jehová max scha sk'ol juntzanh tic, yujto maxtzac ch'olb'itaj eb' anima d'a stojolal."
        },
        {
            "number": "16",
            "text": "Toxonhej sat sk'ol Jehová ayic syilani to malaj mach syak'lej sb'oan yaj jun tic. Yuj chi' syak'och sb'a scolan eb' yed' spoder, ol yak' ganar scolan eb'."
        },
        {
            "number": "17",
            "text": "Icha eb' soldado ayoch spichul yic oval, icha chi' ol aj sjavi Jehová yed' yoval sk'ool, yic syak'an spac d'a eb' ixtum anima. A stojolal, icha q'uen maclab' nhi' k'ol yaji. Axo scolnab'il, lajan icha q'uen xumpil."
        },
        {
            "number": "18",
            "text": "Ol spacan d'a junjun mach, ato syala' tas sk'ulej. Ol yak'anoch syaelal eb' ayoch ajk'olal d'ay. A eb' schichon sk'ol d'ay, aton eb' cajan d'a sk'axepal a' mar, ol yak' spac d'a eb' d'a smojal."
        },
        {
            "number": "19",
            "text": "Masanil eb' anima d'a yolyib'anhq'uinal tic, b'aj sq'ueul k'u, masanto b'aj tz'em k'u, ayic ol yilanoch stziquiquial Jehová eb', ol xiv eb', yujto ol ja icha val junoc a' eluma', ichato pechb'il yuj junoc oval ik'."
        },
        {
            "number": "20",
            "text": "A Jehová tz'alani to ol javoc scol eb' aj Sion, aton eb' yinhtilal Jacob sna sb'a yuj schucal."
        },
        {
            "number": "21",
            "text": "Syalan Jehová icha tic: A ticnaic tzin b'ocan jun in trato eyed'oc, svak'ancan in ti' to a Vespíritu yed' in k'ayb'ub'al svak'can d'ayex, ol cannhej eyed'oc. Ol eyalancan d'a eb' eyuninal yed' d'a eb' eyinhtilal ol elnhej, yic tze k'anab'ajej d'a junelnhej, xchi Jehová."
        }
    ]
}