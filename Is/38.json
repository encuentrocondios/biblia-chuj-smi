{
    "chapter": "38",
    "verses": [
        {
            "number": "1",
            "text": "A d'a jun tiempoal chi', te ov jun yaelal ix och d'a vinhaj Ezequías, vanxo scham vinh. A inxo Isaías in schecab' Dios yuninal in vinhaj Amoz, ix in k'och d'a vinh, ix valan d'a vinh icha tic: --Icha tic yalan Jehová: Alcani tas ol ajcan tastac ay d'ayach, yujto ol ach chamxonhej, manhxo ol ach b'oxoc, xin chi d'a vinh."
        },
        {
            "number": "2",
            "text": "Ix meltzajoch q'uelan vinh d'a sat spat, ix lesalvi vinh d'a Jehová icha tic:"
        },
        {
            "number": "3",
            "text": "Tzin tevi d'ayach Mamin Jehová, nacoti tas ix vutej ach vak'an servil d'a smasanil in k'ool, ix in k'ulejnhej tas ix scha a k'ool, xchi vinh. Ix te ok' val vinh sik'lab'il."
        },
        {
            "number": "4",
            "text": "Ix yalanxi Jehová d'ayin"
        },
        {
            "number": "5",
            "text": "to sb'at valxi d'a vinhaj Ezequías chi' icha tic: A Jehová sDiosal vinh a mam icham aj David, a tz'alan icha tic: Ix vab' a lesal, ix vilanpax oq'ui, yuj chi' ol vak' 15 ab'ilocxo a q'uinal."
        },
        {
            "number": "6",
            "text": "Ol ach in col yed' chonhab' Jerusalén tic d'a yol sk'ab' vinh sreyal Asiria. Ol in tanhvej jun chonhab' tic, xchi Jehová, xin chi."
        },
        {
            "number": "7",
            "text": "Ix in tak'vi icha tic: --A jun yechel ol sch'ox Jehová chi' to yel ol elk'och tas ix yala':"
        },
        {
            "number": "8",
            "text": "A juntzanh b'achquiltac sch'oxan jantac yek' k'u yic vinhaj Acaz, ol yak'xi meltzaj Jehová lajunheoc b'achquiltac b'aj toxo ix emk'och veven, xin chi. Yuj chi' ix schael yich yemxi lajunhe' b'achquiltac veven chi'."
        },
        {
            "number": "9",
            "text": "Ayic toxo ix b'oxi sk'ol vinhaj Ezequías sreyal Judá chi', ix sb'oan jun b'it tic vinh:"
        },
        {
            "number": "10",
            "text": "A in naani to tek'an into ol in chamoc. Yujto ix alchaj d'ayin to ayinxooch d'a yol sk'ab' chamel. A in naani to manhxo ol vil jayeocxo ab'il."
        },
        {
            "number": "11",
            "text": "Mamin Jehová, ix in na' to manhxo ol ach vil d'a sat lum tic. Manhxo ol vilpax junoc eb' cajan d'a yolyib'anhq'uinal tic valani,"
        },
        {
            "number": "12",
            "text": "yujto a in q'uinal ijan ix sateli, icha tz'aj sjuanem smantiado eb' tanhvum calnel. A in q'uinal tic, lajan icha tz'aj spoljielta k'apac k'apac b'aj sb'oi. D'a k'ual d'ak'val ix vab' syail uuj."
        },
        {
            "number": "13",
            "text": "Ix el val vav yuj syail tz'ek' ak'val, ichato a junoc nok' choj scach'an vecchaj in b'aquil. D'a k'ual d'ak'val ix vab'nhej syail uuj."
        },
        {
            "number": "14",
            "text": "k'unxonhej yel vav icha nok' sanhcapech, ix in k'acvi icha nok' paramuch. Ix in tzactzaj in tanhvan a pactzitan d'ayin. Mamin Jehová, tzin ixtax val svab'i, tak'vanh d'ayin."
        },
        {
            "number": "15",
            "text": "Axo ticnaic, ¿tas vach' valan d'ayach? Yujto ix ak' a ti' to tzin ak' b'oxoc, icha chi' ix in utej. Emnaquilal vek' ticnaic yuj in yaelal ix ek' tic."
        },
        {
            "number": "16",
            "text": "Mamin, yujnhej tas tza k'ulej, ay sq'uinal eb' anima, ay pax in q'uinal yed' eb'. A ach ix ak' b'oxoc in k'ool, ix ak'anxi in q'uinal."
        },
        {
            "number": "17",
            "text": "Ayic ix javi jun yaelal tic d'a vib'anh, ix in te cusi, axo ticnaic, junk'olal vaji. Ix el d'a a k'ol ix in a colcanel d'a yol sk'ab' chamel, yujto ix b'atcan in mul satk'olal uuj, ichato ix ak'canb'at d'a a patic."
        },
        {
            "number": "18",
            "text": "A eb' ayxoek' d'a campusante, maxtzac yal yalan vach' lolonel eb' d'ayach. A eb' chamnac chi', ¿tom ol ach yik'chaanh eb'? A mach toxo ix emcan d'a yol luum, ¿tom olto yal stanhvan eb' ak'anelk'och tas ix al d'a eb'?"
        },
        {
            "number": "19",
            "text": "Anhej eb' pitzan syal yalan vach' lolonel d'ayach, icha tz'aj valan d'ayach ticnaic. A eb' mamab'il nunab'il, a eb' tz'alan d'a eb' yalyuninal to tzaq'uelk'och tas tzala'."
        },
        {
            "number": "20",
            "text": "A Jehová co Columal yaji, yuj chi' yacb'an pitzan onh, conh b'itanec d'a stemplo yed' yamk'ab' yic b'it, xchi vinhaj Ezequías chi'."
        },
        {
            "number": "21",
            "text": "Ix in checan b'ojoc sat te' higo, yic tz'ak'chajoch te' d'a sat jun yab'il chi', yic sb'oxi sk'ool vinh yuuj."
        },
        {
            "number": "22",
            "text": "Ix lajvi chi', ix sk'anb'an vinhaj Ezequías chi' d'ayin icha tic: --¿Tas junoc yechel ol vila' yic ol nachajel vuj to a Jehová ol ak'an b'oxoc in k'ool, yic syal in b'at d'a stemplo? xchi vinh."
        }
    ]
}