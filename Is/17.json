{
    "chapter": "17",
    "verses": [
        {
            "number": "1",
            "text": "Aton juntzanh lolonel tic alb'ilcan d'a yib'anh chonhab' Damasco: A chonhab' Damasco, manhxo chonhab'oc ol ajcanoc. Axonhej sk'ajil ol q'uecan b'ulan."
        },
        {
            "number": "2",
            "text": "A juntzanh chonhab' d'a stz'eytac Aroer, ol can tz'inan d'a junelnhej, ol ochcan svalab'oc nok' molb'etzal nok'. Junk'olal ol va nok' ta'."
        },
        {
            "number": "3",
            "text": "Manhxalaj chonhab' ayoch smuroal d'a yol yic Efraín. A Damasco, manhxalaj yajalil. A eb' aj Siria olto can chi', q'uixvelal ol ajcan eb' icha eb' israel, xchi Jehová Yajal d'a Smasanil."
        },
        {
            "number": "4",
            "text": "A d'a jun k'ual chi', ol satel yak'umtaquil eb' yinhtilal vinhaj Jacob, ol satel yip eb', ol satpaxel sb'eyumal eb'."
        },
        {
            "number": "5",
            "text": "A schonhab' eb' chi', lajan ol ajcan icha b'aj toxo ix jochchaj ixim trigo, icha tz'aj sik'jiq'ue ixim jolom trigo tzato can d'a spanhanil yic Refaim. Axonhej ixim sb'atcan satk'olal scani."
        },
        {
            "number": "6",
            "text": "Lajan pax ol ajcan eb' icha tz'ajcan junoc te' olivo toxo ix mak'chajemta sat, d'unhquiltac tz'ajcan chab' oxeoc sat te' chi' d'a snhitac sk'ab', ma chanhe' oyeoc scan d'a te' ste'al chi'. Icha chi' ol ajcanoc, xchi Jehová co Diosal a onh israel onh tic."
        },
        {
            "number": "7",
            "text": "A d'a jun tiempoal chi', ol meltzajxoc spensar eb' israel d'a Mach B'ojinac, aton sDiosal eb' Axonhej Ochi."
        },
        {
            "number": "8",
            "text": "Manhxo ol yak'och juntzanh yaltar eb' sb'onac yipoc sk'ool. Manhxalaj ol aj yelk'och juntzanh te' yechel Asera d'a yol sat eb' yed' pax juntzanh altar b'ob'il yuj eb' b'aj snhus incienso."
        },
        {
            "number": "9",
            "text": "A d'a jun tiempoal chi', a juntzanh chonhab' ayoch smuroal, ol can tz'inan. Icha ajnaccan tz'inan schonhab' eb' heveo yed' eb' amorreo ayic yelnac eb' elelal yuj xivelal d'a eb' quetisraelal d'a peca', icha chi' ol ajcanoc."
        },
        {
            "number": "10",
            "text": "Yujto ix b'at co Diosal satk'olal eyuuj, aton Jun coljinac onh, maxtzac e nacoti tato a d'ay co colnac co b'a. Yuj chi' vach'chom tzeyavej juntzanh te' eyavb'en te' vach', te' tzeyik'cot d'a ch'oc nacional,"
        },
        {
            "number": "11",
            "text": "vach'chom d'a junnhej k'ual tzeyak' q'uib' te' yic xumacan te' d'a jun k'u chi', palta axo yic ol javoc yaelal manhxa yanhal d'a eyib'anh, malaj tas ol eyik' d'a eyavb'en chi'."
        },
        {
            "number": "12",
            "text": "Ob'iltac eb' soldado scot d'a juntzanhxo chonhab', te nivan sb'isul eb', icha sk'anh sq'ue vaan a' mar sk'anh scot eb'. Tz'el val yav juntzanh chonhab' chi' scoti, icha val sk'anh sb'at ponholjoc a' nivac a' sb'eyi."
        },
        {
            "number": "13",
            "text": "Vach'chom sk'anh scot eb', palta ayic ol cachjoc eb' yuj Dios, ol b'at eb' elelal icha tz'aj yik'jib'at smatz'il ixim trigo yuj ik' d'a jolomtac vitz. Icha tz'aj yik'jib'at lum pococ yuj chacxuxum ik', icha chi' ol aj eb'."
        },
        {
            "number": "14",
            "text": "A d'a yemk'ualil, te ay smay eb' ajk'ol chi' quilani, palta axo yic sacb'i, manhxalaj eb' ayeq'ui. Icha chi' ol ajcan eb' tzonh elk'ani yed' pax eb' tzonh ixtani."
        }
    ]
}