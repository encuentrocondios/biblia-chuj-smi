{
    "chapter": "6",
    "verses": [
        {
            "number": "1",
            "text": "A d'a jun ab'il ayic ix cham vinhaj rey Uzías, ata' ix vil Dios Cajal, k'ojanem d'a sk'ojnub' te chaanh yajq'uei. B'ud'an yol stemplo yuj stitac spichul."
        },
        {
            "number": "2",
            "text": "A d'a yib'anhq'uei, ay juntzanh ángel icha k'ak' yilji scuch serafín, vaque' sk'axil junjun eb'. Chab' sk'axil eb' chi' smusan sat, axo chab'xo smusan yichanh eb', axo yed' chab'xo sjenhvi eb'."
        },
        {
            "number": "3",
            "text": "Syalan eb' d'ay junjun icha tic: A Jehová Axonhej val, aton Yajal d'a Smasanil. Chequelnhej stziquiquial d'a masanil yolyib'anhq'uinal tic, xchi eb'."
        },
        {
            "number": "4",
            "text": "Ayic ix och jun av chi', ix ib'xiq'ue spuertail templo chi', ix b'ud'jiel yool chi' yuj tab'."
        },
        {
            "number": "5",
            "text": "Ix valan icha tic: Ay... ob'iltac in, ol in chamoc, yujto ix vil Jehová, aton Rey d'a Smasanil. A in xo pax tic, anhej chucal svala', cajan in paxek' d'a scal eb' anima chucnhej sloloni, xin chi."
        },
        {
            "number": "6",
            "text": "Axo d'a jun rato chi', ay jun d'a scal eb' ángel chi' ix cot jenhenhoc d'ayin. Yed'nac jun tenaza b'aj ix yik'cot tzak'ak' d'a yib'anh altar."
        },
        {
            "number": "7",
            "text": "Ix squilanek' d'a in ti', ix yalan d'ayin icha tic: A jun tzak'ak' ix in quilek' d'a a ti' tic, a' ix ik'ancanel a mul ticnaic, ix ak'ji nivank'olal a mul, xchi."
        },
        {
            "number": "8",
            "text": "Ix lajvi chi' ix yalan Jehová chi' icha tic: ¿Mach junoc ol in checb'ati? ¿Mach val junoc ol och co checab'oc? xchi. Yuj chi' ix in tak'vi d'ay: Ina in tic Mamin, chequinb'ati, xin chi."
        },
        {
            "number": "9",
            "text": "Ix yalan d'ayin: Ixic, b'at al d'a juntzanh anima chi' icha tic: Val yel ol eyab'nhej, palta manh ol nachajel-laj eyuuj. Ol eyilnhej, palta manh ol nachajpaxel-laj eyuuj, xa chi d'a eb'."
        },
        {
            "number": "10",
            "text": "Ak' somchaj spensar juntzanh anima chi', mac schiquin eb', tza macan sat eb' yic max yil eb', yic max yab'pax eb', yic max nachajpaxel yuj eb', yic vach' max meltzajxi eb' d'ayin yic tzin colan eb', xchi d'ayin."
        },
        {
            "number": "11",
            "text": "Ix in k'anb'an d'ay icha tic: Mamin, ¿jantac tiempo ol valel jun tic? xin chi. Ix yalan d'ayin: Ol alnhej jun tic masanto ol lajvoquem juntzanh chonhab', manhxa mach ol can cajan d'ay. Manhxa junoc pat ol can anima d'a yool, ol can tz'inan luum."
        },
        {
            "number": "12",
            "text": "A in Jehová in tic ol vak'b'at juntzanh anima tic d'a junxo chonhab', yic ol can val tz'inan schonhab' eb' tic."
        },
        {
            "number": "13",
            "text": "Tato ayto jayvanhocxo anima olto can d'a yol chonhab' tic, smak'chajpaxem lanhnaj jun chonhab' chi'. Icha yic sch'acjiel junoc te' ji, ma junoc te' mach', axonhej te' yib' scani, icha chi' ol aj in chonhab' tic. (Palta syal svolanxi te' yib' chi'. Icha chi' ol aj yinhtilal jayvanhocxo eb' in chonhab' sik'b'ilel vuuj), xchi Jehová."
        }
    ]
}