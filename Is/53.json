{
    "chapter": "53",
    "verses": [
        {
            "number": "1",
            "text": "Ol yal Israel icha tik: ¿Toc ay mach tz'ak'anoch t'a sk'ol tas scaleli? ¿Toc ay mach snachajel yuj to a spoder Jehová scheclaj t'a jun ab'ix tik? xcham heb'."
        },
        {
            "number": "2",
            "text": "Snib'ej Jehová to a jun schecab' chi' sq'uib' icha swol junok te te' tz'em sch'anhal yib' t'a taquinh lu'um. Manh nib'ab'iloc yilji, malaj tas wach' squiloch t'ay."
        },
        {
            "number": "3",
            "text": "Ha heb' anima, ol sb'uch jun checab' chi' heb', ol spatiquejel heb'. Ol ak'jococh yaelal t'a yib'anh yuj heb', ol techaj yuj, yujto k'ajan yab'an syail. Icha junok mach manhxo smojoc yiljiochi, ol paticajeloc. Malaj ol elk'och jun checab' chi' t'ayonh."
        },
        {
            "number": "4",
            "text": "Ha ko naani to ha Dios tz'ak'anoch yaelal t'a yib'anh, syak'anpaxcan t'a emnaquilal, palta manh ichocta'. Ha ko yaelal a onh tik ol ak'jococh t'a yib'anh, ol yab' syail ko k'exuloc."
        },
        {
            "number": "5",
            "text": "Ol tecjoquek' k'een t'a sniwanil yuj ko pitalil, ol yab'an wal syail yuj ko chukal. Yuj syaelal ol yab' chi', ol ochxi junk'olal t'a ko kal yet' Dios. Yuj yechnaj chi', ol yak'xi ko k 'inal."
        },
        {
            "number": "6",
            "text": "Co masanil ix onh saclemcanb'at icha nok' calnel. Junjun onh ix ko na' tas b'eal b'aj ix ko nib'ej b'aj ix onh b'atcani, haxo Jehová ol ak'ancanoch ko mul ko masanil t'a yib'anh jun schecab' chi'."
        },
        {
            "number": "7",
            "text": "Ol ak'joc wal och syaelal yuj heb' anima, emnaquilal ol aj yuj heb', palta malaj tas ol yala'. Ol ik'jocb'at yuj heb', icha tz'aj yik'jib'at nok' calnel b'aj smiljichamoc. Malaj tas ol yala', numannhej ol ajoc, icha nok' calnel sjoxchaji."
        },
        {
            "number": "8",
            "text": "Ol ik'chajelta t'a preso yic sch'olb'itaji, ol ak'jococh chamel t'a yib'anh. Malaj mach ol och ilk'olal yuj schamel chi'. Ol ik'chajel t'a yol yib'anhk’inal tik yuj ko mul a onh schonhab' onh tik. Cuuj ol yab' syail."
        },
        {
            "number": "9",
            "text": "Malaj wal jab'oc chukal ol sk'ulej, malaj jab'oc es ol elta t'a sti'. Wach'chom icha chi', a snaan heb' anima to ol mucchaj t'a skal heb' chuk, palta haxo t'a skal heb' b'eyum ol mucchajoc."
        },
        {
            "number": "10",
            "text": "Ha Jehová tz'alan icha tik: Ol wak' yab' syail in checab' icha yaj in naani. Ol yak'och sb'a silab'il t'a yol sk'ab' chamel yic tz'ak'jican lajwoc smul masanil anima. Yuj chi' ol pitzwoccan t'a junelnhej, ol yil heb' yinhtilal. Yuj, ol elcank'och tas nab'il wuuj."
        },
        {
            "number": "11",
            "text": "Ayic toxo ix lajwiek' juntzanh yaelal chi' t'a yib'anh, ol tzalaj yuj spak jun yaelal chi' to manh nab'anhejoc ix yab' syail. Tzijtum heb' anima ol ochcan wach'il yuj yojtacanel in checab' chi' heb', yujto ol ik'joccanel smul heb' yuj."
        },
        {
            "number": "12",
            "text": "Yuj chi' ol wak' yopisio t'a skal heb' niwac yelk'ochi. Ay yalan yic yet' heb' yak'an ganar owal, yujto ix yak'och sb'ha t'a yol sk'ab' chamel. Icha wal tz'utaj heb' sk'ulan chukal, icha chi' ix utaji. Ix sb'ec sb'a yuj smul masanil anima, ix tewi yuj heb' yic tz'ak'jican lajwoc smul heb' chi', xchi Jehová."
        }
    ]
}