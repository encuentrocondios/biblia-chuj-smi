{
    "chapter": "53",
    "verses": [
        {
            "number": "1",
            "text": "Ol yal Israel icha tic: ¿Toc ay mach tz'ak'anoch d'a sk'ol tas scaleli? ¿Toc ay mach snachajel yuuj to a spoder Jehová scheclaj d'a jun ab'ix tic? xcham eb'."
        },
        {
            "number": "2",
            "text": "Snib'ej Jehová to a jun schecab' chi' sq'uib' icha svol junoc te te' tz'em sch'anhal yib' d'a taquinh luum. Manh nib'ab'iloc yilji, malaj tas vach' squiloch d'ay."
        },
        {
            "number": "3",
            "text": "A eb' anima, ol sb'uch jun checab' chi' eb', ol spatiquejel eb'. Ol ak'jococh yaelal d'a yib'anh yuj eb', ol techaj yuuj, yujto k'ajan yab'an syail. Icha junoc mach manhxo smojoc yiljiochi, ol paticajeloc. Malaj ol elk'och jun checab' chi' d'ayonh."
        },
        {
            "number": "4",
            "text": "A co naani to a Dios tz'ak'anoch yaelal d'a yib'anh, syak'anpaxcan d'a emnaquilal, palta manh ichocta'. A co yaelal a onh tic ol ak'jococh d'a yib'anh, ol yab' syail co q'uexuloc."
        },
        {
            "number": "5",
            "text": "Ol tecjoquek' q'uen d'a snivanil yuj co pitalil, ol yab'an val syail yuj co chucal. Yuj syaelal ol yab' chi', ol ochxi junk'olal d'a co cal yed' Dios. Yuj yechnaj chi', ol yak'xi co q'uinal."
        },
        {
            "number": "6",
            "text": "Co masanil ix onh saclemcanb'at icha nok' calnel. Junjun onh ix co na' tas b'eal b'aj ix co nib'ej b'aj ix onh b'atcani, axo Jehová ol ak'ancanoch co mul co masanil d'a yib'anh jun schecab' chi'."
        },
        {
            "number": "7",
            "text": "Ol ak'joc val och syaelal yuj eb' anima, emnaquilal ol aj yuj eb', palta malaj tas ol yala'. Ol ik'jocb'at yuj eb', icha tz'aj yik'jib'at nok' calnel b'aj smiljichamoc. Malaj tas ol yala', numannhej ol ajoc, icha nok' calnel sjoxchaji."
        },
        {
            "number": "8",
            "text": "Ol ik'chajelta d'a preso yic sch'olb'itaji, ol ak'jococh chamel d'a yib'anh. Malaj mach ol och ilk'olal yuj schamel chi'. Ol ik'chajel d'a yolyib'anhq'uinal tic yuj co mul a onh schonhab' onh tic. Cuuj ol yab' syail."
        },
        {
            "number": "9",
            "text": "Malaj val jab'oc chucal ol sk'ulej, malaj jab'oc es ol elta d'a sti'. Vach'chom icha chi', a snaan eb' anima to ol mucchaj d'a scal eb' chuc, palta axo d'a scal eb' b'eyum ol mucchajoc."
        },
        {
            "number": "10",
            "text": "A Jehová tz'alan icha tic: Ol vak' yab' syail in checab' icha yaj in naani. Ol yak'och sb'a silab'il d'a yol sk'ab' chamel yic tz'ak'jican lajvoc smul masanil anima. Yuj chi' ol pitzvoccan d'a junelnhej, ol yil eb' yinhtilal. Yuuj, ol elcank'och tas nab'il vuuj."
        },
        {
            "number": "11",
            "text": "Ayic toxo ix lajviek' juntzanh yaelal chi' d'a yib'anh, ol tzalaj yuj spac jun yaelal chi' to manh nab'anhejoc ix yab' syail. Tzijtum eb' anima ol ochcan vach'il yuj yojtacanel in checab' chi' eb', yujto ol ik'joccanel smul eb' yuuj."
        },
        {
            "number": "12",
            "text": "Yuj chi' ol vak' yopisio d'a scal eb' nivac yelk'ochi. Ay yalan yic yed' eb' yak'an ganar oval, yujto ix yak'och sb'a d'a yol sk'ab' chamel. Icha val tz'utaj eb' sk'ulan chucal, icha chi' ix utaji. Ix sb'ec sb'a yuj smul masanil anima, ix tevi yuj eb' yic tz'ak'jican lajvoc smul eb' chi', xchi Jehová."
        }
    ]
}