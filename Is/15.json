{
    "chapter": "15",
    "verses": [
        {
            "number": "1",
            "text": "Aton juntzanh lolonel tic ix alchaj d'a yib'anh Moab: Junnhej ak'val ol satel chonhab' Ar d'a yol yic Moab. Ol can tz'inan. Junnhej ak'val pax ol satel chonhab' Kir d'a yol yic Moab chi'. Ol can pax tz'inan."
        },
        {
            "number": "2",
            "text": "A eb' aj Dibón, ol q'ue eb' oq'uel d'a spatil sdiosal d'a schon jun tzalan. Ol el val yav eb' aj Moab ayic ol pojem chonhab' Nebo yed' Medeba. Masanil eb' vinh vinac, ol sjoxel xil sjolom eb' vinh yed' xil sti' yuj cusk'olal."
        },
        {
            "number": "3",
            "text": "A pichul ya sva ayoch yuj eb', ayic ol ek' eb' d'a yoltac b'e yed' d'a yib'anhtac spat. Ol el yav eb' yuj syaelal chi'. Ol laj ok' masanil anima chi' d'a mercado. Ol tup val yal sat eb' yoq'ui."
        },
        {
            "number": "4",
            "text": "A eb' aj Hesbón yed' eb' aj Eleale, ol sk'an colval eb'. Olto ab'chaj yel yav eb' chi' d'a Jahaza. Masanil eb' soldado yic Moab, ol el yav eb', ol el yip eb' yuj xivelal."
        },
        {
            "number": "5",
            "text": "Tzin cus val yuj eb' aj Moab chi'. Ol b'atcan eb' elelal smasanil d'a Zoar, ol k'och eb' d'a Eglat-selisiya. Ol q'ue eb' oq'uel d'a vitzal Luhit yed' b'aj sb'at sb'eal Horonaim. Ol el veq'uek'oc yav eb' yuj yaelal ol javoc d'a yib'anh."
        },
        {
            "number": "6",
            "text": "Ol tup a a' ay d'a yol yic Nimrim. Ol tacjoquel anh ank'ultac, manhxa b'aj ol ilchaj jab'oc yaax."
        },
        {
            "number": "7",
            "text": "Yuj chi' ol smolb'ej sb'eyumal eb', ol yik'anb'at eb' d'a yichanhb'at jun sch'olanil b'aj ay te' b'acmam."
        },
        {
            "number": "8",
            "text": "Ol ab'chaj yel yav eb' yuj cusk'olal masanto b'aj slajvik'och smacb'en Moab chi'. Ol ab'chajpax d'a Eglaim yed' d'a Beer-elim."
        },
        {
            "number": "9",
            "text": "A a a' ay d'a Dimón, ol chacb'oquel a' yuj chik', palta ayto juntzanhxo yaelal ol yak'cot Dios d'a yib'anh eb'. Ol yak'cot jun nok' choj ol chianb'at eb' olto el d'a Moab chi' yed' eb' pitzanto olto can d'a sat luum chi'."
        }
    ]
}