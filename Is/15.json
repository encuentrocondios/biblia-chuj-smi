{
    "chapter": "15",
    "verses": [
        {
            "number": "1",
            "text": "Aton juntzanh lolonel tik ix alchaj t'a yib'anh Moab: Junnhej ak'wal ol satel chonhab' Ar t'a yol yic Moab. Ol kan tzinan. Junnhej ak'wal pax ol satel chonhab' Kir t'a yol yic Moab chi'. Ol kan pax tzinan."
        },
        {
            "number": "2",
            "text": "Ha heb' aj Dibón, ol k'e heb' ok'el t'a spatil sdiosal t'a schon jun tzalan. Ol el wal yav heb' aj Moab ayic ol pojem chonhab' Nebo yet' Medeba. Masanil heb' winh winak, ol sjoxel xil sjolom heb' winh yet' xil sti' yuj cusk'olal."
        },
        {
            "number": "3",
            "text": "Ha pichul ya swa ayoch yuj heb', ayic ol ek' heb' t'a yoltac b'e yet' t'a yib'anhtac spat. Ol el yav heb' yuj syaelal chi'. Ol laj ok' masanil anima chi' t'a mercado. Ol tup wal yal sat heb' yoq'ui."
        },
        {
            "number": "4",
            "text": "Ha heb' aj Hesbón yet' heb' aj Eleale, ol sk'an colwal heb'. Olto ab'chaj yel yav heb' chi' t'a Jahaza. Masanil heb' soldado yic Moab, ol el yav heb', ol el yip heb' yuj xiwelal."
        },
        {
            "number": "5",
            "text": "Tzin kus wal yuj heb' aj Moab chi'. Ol b'atcan heb' elelal smasanil t'a Zoar, ol k'och heb' t'a Eglat-selisiya. Ol k'e heb' ok'el t'a witzal Luhit yet' b'aj sb'at sb'eal Horonaim. Ol el wek'ek'oc yav heb' yuj yaelal ol jawok t'a yib'anh."
        },
        {
            "number": "6",
            "text": "Ol tup ha ha' ay t'a yol yic Nimrim. Ol tacjoquel anh ank'ultak, manhxa b'aj ol ilchaj jab'oc yaax."
        },
        {
            "number": "7",
            "text": "Yuj chi' ol smolb'ej sb'eyumal heb', ol yik'anb'at heb' t'a yichanhb'at jun sch'olanil b'aj ay te' b'acmam."
        },
        {
            "number": "8",
            "text": "Ol ab'chaj yel yav heb' yuj cusk'olal masanto b'aj slajwik'och smacb'en Moab chi'. Ol ab'chajpax t'a Eglaim yet' t'a Beer-elim."
        },
        {
            "number": "9",
            "text": "Ha ha ha' ay t'a Dimón, ol chacb'oquel ha' yuj chik', palta ayto juntzanhxo yaelal ol yak'cot Dios t'a yib'anh heb'. Ol yak'cot jun nok' choj ol chianb'at heb' olto el t'a Moab chi' yet' heb' pitzanto olto kan t'a sat lu'um chi'."
        }
    ]
}