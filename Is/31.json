{
    "chapter": "31",
    "verses": [
        {
            "number": "1",
            "text": "Ob'iltac eb' b'at k'anan scolval Egipto. A eb' soldado yic Egipto chi', te nivan sb'isul nok' schej eb' yed' scarruaje, te ay pax yip eb'. A juntzanh chi' syak'och eb' yipoc sk'ool, palta max q'ue q'uelan eb' d'a Jehová sDiosal Israel Axonhej Ochi, max sk'anpax scolval eb' d'ay."
        },
        {
            "number": "2",
            "text": "Palta te jelan pax Jehová chi', ol yik'cot somk'olal d'a yib'anh eb'. Max ek'b'at tas syal d'a spatic jun chonhab' chuc yed' d'a spatic eb' scolvaj d'a eb' sk'ulan chucal chi'."
        },
        {
            "number": "3",
            "text": "A eb' aj Egipto chi' animanhej eb', manh Diosoc eb'. Axo nok' schej eb', nok'nhej val nok', tocval espíritu nok'. Yuj val chi' jun, ayic ol yik'anchaanh sk'ab' Jehová, ol telvoc eb' colvajum, ol telvoc pax eb' scolji, junnhej ol aj scham eb'."
        },
        {
            "number": "4",
            "text": "A Jehová Yajal d'a Smasanil ix alan d'ayin icha tic: Ayic tz'el yav nok' nivac choj, ayic van schianb'at junoc calnel nok' toxo ix yik'a', maxtzac xivlaj nok' ayic tz'el yav eb' tanhvum calnel xib'tani, vach'chom tzijtum eb' tzoymaj d'a spatictac nok'. Icha chi' ol vutej in b'a, malaj mach syal in scachanoch vaan yic tzin emul in col tzalan Sion."
        },
        {
            "number": "5",
            "text": "Icha syutej nok' much stanhvan yune' d'a yol so', tz'ek' jenhenhoc nok' d'a yib'anh, icha val chi' ol vutej in tanhvan chonhab' Jerusalén, ol in tanhvej, ol in colani, xchi."
        },
        {
            "number": "6",
            "text": "Ex vetisraelal, meltzajanhec d'a Jehová b'aj pit ix eyutej e b'a."
        },
        {
            "number": "7",
            "text": "Yujto ayic ol e chacanel juntzanh yechel ix e b'o yuj e pitalil, aton juntzanh yechel b'ob'il yed' q'uen plata yed' q'uen oro,"
        },
        {
            "number": "8",
            "text": "ol telvoc Asiria yuj q'uen espada manh animaoc ol ak'lab'anoc. Ol elcan lemnaj eb' soldado, axo eb' ol yamchajoc, ol ochcan eb' checab'oc."
        },
        {
            "number": "9",
            "text": "Yuj val xivelal, ol b'at vinh sreyal eb' elelal yed' eb' yajalil eb' soldado, ol yactejcan sbandera eb'. A Jehová ay yic altar d'a tzalan Sion, a tz'alan jun tic, a yoval sk'ol tz'och sk'ak'al d'a Jerusalén."
        }
    ]
}