{
    "chapter": "61",
    "verses": [
        {
            "number": "1",
            "text": "A Yespíritu Jehová Cajalil ayoch d'ayin, yujto sik'b'il in el yuuj. Checb'il in cot yuuj, yic tzul valel vach' ab'ix d'a eb' meb'a', svak'an stek'anil eb' manhxa yip yuj cusk'olal, svalan d'a eb' icha preso yaji to syal yel eb' d'a libre."
        },
        {
            "number": "2",
            "text": "Svalanpaxeli to ix ja sk'ual co colchaj yuj Jehová co Diosal, sk'ual pax yak'anek' co pac d'a eb' cajk'ool. Ix in checjicoti yic svak'an snivanil sk'ol eb' cusk'olal yaji."
        },
        {
            "number": "3",
            "text": "Tzin javipax vak' tzalajk'olal d'a eb' aj Sion cusk'olal yaji, aton eb' syak'q'ue q'uen tik'aq'uil taanh d'a sjolom, a tzalajk'olal svak' sq'uexuloc oq'uel. A b'it yic aloj vach' lolonel svak'canoch sq'uexuloc ilk'olal. Lajan ol aj eb' icha junoc te' ji avab'il yuj Jehová, yic sb'eyb'alej tojolal eb' yuj yik'anchaanh Jehová chi' eb'."
        },
        {
            "number": "4",
            "text": "A juntzanh chonhab' satnaqueli, ol sb'oxiq'ue eb', ol sb'oanpaxq'ue juntzanh pat eb' mak'b'ilem lanhnaj d'a peca'."
        },
        {
            "number": "5",
            "text": "Ex vetchonhab', a eb' ch'oc nacional ol tanhvan nok' e calnel, e munlajel yed' eyavb'en uva."
        },
        {
            "number": "6",
            "text": "Ol yalan eb' to sacerdote ex Jehová, schecab' ex co Diosal. Ol ex tzalaj yed' sb'eyumal juntzanhxo nación chi'. Vach' ol aj eyilji yuj tastac vach' yilji ol yak' eb' d'ayex."
        },
        {
            "number": "7",
            "text": "A ex tic, icha val ix aj eyab'an syail, q'uixvelal yed' b'uchval, icha pax chi' ol aj e chaan e b'eyumal yed' e tzalajk'olal, malaj slajvub'."
        },
        {
            "number": "8",
            "text": "Yujto a val tojolal snib'ej Jehová, scot yoval yuj elk'al yed' ixtoj anima. Yuj chi' val d'a smojal ol aj spacan d'a eb' ix ex ixtani. Ol lajvoc chi', ol sb'oan jun strato eyed'oc d'a masanil tiempo."
        },
        {
            "number": "9",
            "text": "Ol b'inaj val eyinhtilal d'a scal masanil chonhab'. Masanil mach ol ex ilanoc, ol nachajel yuj eb' to a Jehová tz'ak'an svach'k'olal d'ayex."
        },
        {
            "number": "10",
            "text": "Tzin te tzalaj val ticnaic yuj Jehová, tzin q'ue val chaanh in tzalaj yuj in Diosal, yujto te vach' ix yutej yak'an in colnab'il yed' tojolal, ichato ix och in pichuloc yuuj. Icha svach'il tz'ajoch spichul junoc vinh quelem yed' junoc ix cob'es ayic snupnaj eb', icha chi' in yutej."
        },
        {
            "number": "11",
            "text": "Icha tz'aj sq'ueul tas sq'uib' d'a sat luum, ma icha yelta svol junoc te te', icha chi' ol aj yak'an checlaj tojolal Jehová Cajal d'a yichanh masanil nación yuj yik'jichaanh."
        }
    ]
}