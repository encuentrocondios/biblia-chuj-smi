{
    "chapter": "21",
    "verses": [
        {
            "number": "1",
            "text": "Alb'ilcan juntzanh lolonel tic yuj lum tz'inan luum d'a sti' a' mar: Icha junoc chacxuxum ik' tz'ek' d'a lum Neguev, icha chi' ol aj scot eb' milvajum d'a lum tz'inan luum te ay smay."
        },
        {
            "number": "2",
            "text": "Ayxo smay jun tas sch'ox Dios vil tic: Ay eb' smeltzajoch yak' chucal d'a yetanimail. A eb' milvajum, smilvajnhej eb'. Ex aj Elam yed' ex aj Media, b'at ochanhec oyan d'a spatic chonhab' Babilonia, tzeyak'an oval yed'oc. A Jehová ix ak'an sti' to ol yak' lajvoc yaelal ix yak'och jun nación chi'."
        },
        {
            "number": "3",
            "text": "Yuj tas ix vil chi' tzin ek' b'acb'on yuj vab'an syail icha tz'aj junoc ix ix tz'alji yune'. A yuj tas svab' chi' tzin somchajchaanh, yuj tas svil chi' manhxo in animaoc svab'i."
        },
        {
            "number": "4",
            "text": "Toxonhej somson yol in jolom, tzin ib'xi yuj xivelal. Te chucxonhej in k'ool svab' yuj tas ay smay. Junjun k'u, ayic numnonxo sq'uik'b'i, tzin te tzalaj val, palta axo ticnaic, toxonhej tzin te xiv yuj tas svil tic."
        },
        {
            "number": "5",
            "text": "Ix vilani, toxo ix b'o juntzanh mexa, vach'xopax yaj b'aj tz'em k'ojan eb' avtab'il. Van sva eb', syuk'an a' eb', axo d'a jun rato chi', ix och jun av icha tic: Ex yajalil eb' soldado, aq'uec lista e b'a yed' e maclab' jul-lab', xchi ix vab'i."
        },
        {
            "number": "6",
            "text": "A Jehová ix alan d'ayin icha tic: Ixic, ak'och junoc macvajum, yic vach' syal masanil tas syila'."
        },
        {
            "number": "7",
            "text": "Ayic syilan vinh scot junoc carruaje tok'b'il yuj chavanhoc nok' chej, mato ay anima ayq'ue d'a yib'anh nok' b'uru, ma d'a yib'anh nok' camello, scham val yilan vinh tas yaji, xchi Jehová chi'."
        },
        {
            "number": "8",
            "text": "A jun vinh macvajum chi', ix el yav vinh ix yalan vinh: A b'aj tzin maclej tic Mamin, ayinnhej ek' d'a junjun k'u yed' d'a junjun ak'val, tzin macvaji."
        },
        {
            "number": "9",
            "text": "Axo ticnaic, svil scot jun carruaje tok'b'il yuj chavanh nok' chej, a jun mach ayq'ue d'a yol carruaje chi', a tz'alan icha tic: Ix ak'ji ganar Babilonia. Ix sateli. Masanil scomon diosal eb' ix pojb'ati, chok' ix ajcanem d'a sat luum, xchi, xchi vinh macvajum chi'."
        },
        {
            "number": "10",
            "text": "Ab'ec ex vetchonhab', a ex ix ex tek'jiem icha ixim trigo yuj eb' aj Babilonia chi', a tas ix val tic d'ayex, aton tas ix vab' yuj Jehová Yajal d'a Smasanil, aton co Diosal a onh israel onh tic."
        },
        {
            "number": "11",
            "text": "Aton lolonel tic alb'ilcan d'a yib'anh Edom: Ay junoc eb' aj Edom chi' ix avajcot d'ayin: ¿Jantacto sk'an sacb'i ach macvajum? ¿Jayeto hora q'uik'to? xchi."
        },
        {
            "number": "12",
            "text": "Ix in tak'vi icha tic: Vanxo sacb'i, palta elanhchamel ol q'uik'b'ocxi. Tato tza nib'ej tza k'anb'ejxi, ixic ol xo ul a k'anb'ejxi, xin chi d'ay."
        },
        {
            "number": "13",
            "text": "Aton juntzanh tic alb'ilcan d'a yib'anh Arabia: Ex chonhvajum aj Dedán, a ex tzex vaycan d'a caltac te' d'a Arabia,"
        },
        {
            "number": "14",
            "text": "elanhec e cha eb' ay staquinhtial, tzeyak'an a' yuq'uej eb'. A ex cajan ex d'a chonhab' Tema, elanhec b'aj tz'ek' eb' sb'at elelal, tzeyaltan vael d'a eb'."
        },
        {
            "number": "15",
            "text": "Yujto van yel eb' elelal d'a q'uen espada te jay ye yed' jul-lab' van sjuljieli, aton b'aj ov yak'an oval."
        },
        {
            "number": "16",
            "text": "Ix yalan Jehová d'ayin icha tic: Yic val jun ab'il ticnaic, icha tz'aj sb'isan stiempo junoc munlajvum, a val ta' ol satel snivanil yelk'och chonhab' Cedar."
        },
        {
            "number": "17",
            "text": "A eb' aj Cedar jelan sjulvaji, jayvanhxonhej eb' ol canoc. A in Jehová e Diosal in a ex israel ex tic, a in svala', xchi."
        }
    ]
}