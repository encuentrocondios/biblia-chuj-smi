{
    "chapter": "52",
    "verses": [
        {
            "number": "1",
            "text": "Ex aj Sion schonhab' Dios, aq'uequel e vayanh, q'ueanhec vaan, tek'b'ejec e b'a. Ch'oxequel svach'il eyilji, yujto manhxa b'aq'uinh ol jax eb' ch'oc nacional ch'oc sdiosal yak' chucal d'ayex."
        },
        {
            "number": "2",
            "text": "Q'ueanhec vaan ex aj Jerusalén, maq'uequel pococ d'ayex, ol ex emxoc k'ojan d'a e despacho eyak'an yajalil. Ex aj Sion, ex ix ex xid'ek' d'a ch'oc nacional, iq'uequel tas tzek'b'iloch d'a e jaj."
        },
        {
            "number": "3",
            "text": "A Jehová Cajal tz'alan icha tic: Malaj val jab'oc tumin ix in cha d'a e patic ayic ix ex ik'chajb'at checab'oc. Anhejtona', malaj pax tumin ol vak'a' yic tzex vik'anxi meltzajoc."
        },
        {
            "number": "4",
            "text": "A in chonhab' tic, b'atnac d'a Egipto d'a peca', ch'oc chonhab'il ajnac yek' eb' ta'. Axo ticnaic ix ixtaj eb' yuj eb' aj Asiria, vach'chom malaj jab'oc yuuj."
        },
        {
            "number": "5",
            "text": "Axo ticnaic, ¿tas smoj tzin k'ulej? D'a ichnhej ta' ix ik'jib'at in chonhab' tic d'a Babilonia. A eb' tz'ak'an yajalil d'a yib'anh eb', syik'chaanh sb'a eb', max yactej eb' in sb'uchani."
        },
        {
            "number": "6",
            "text": "Yuj chi', ol k'och sk'ual, ol yojtaquejel in chonhab' tic to Dios in, ol nachajel yuj eb' to a in ix in lolon d'a eb', xchi Jehová."
        },
        {
            "number": "7",
            "text": "Jantac svach'il quilan d'a tzalquixtac, ayic sjavi junoc mach tz'alan vach' ab'ix. Yed'nac yab'ixal junk'olal, syalanpax yab'ixal colnab'il, syalan icha tic: Ex aj Sion, a e Diosal van yoch Reyal, xchi."
        },
        {
            "number": "8",
            "text": "Ab'ec, a eb' stanhvumal e chonhab', tz'el yav eb', jun lajan tz'aj sq'ue nhilnaj eb' yel yav yuj tzalajk'olal, yujto syil val eb' sjax Jehová d'a Sion."
        },
        {
            "number": "9",
            "text": "Ex aj Jerusalén juvinaccan e chonhab', elocab' eyav e b'itan d'a tzalajk'olal, yujto ol ok'xoc sk'ol Jehová d'ayex, ol scolanxi Jerusalén."
        },
        {
            "number": "10",
            "text": "Yujto ol sch'ox spoder Jehová yil juntzanhxo nación. Masanil anima d'a yolyib'anhq'uinal tic, ol yojtaquejel eb' to a Dios onh colanxi."
        },
        {
            "number": "11",
            "text": "Elanhec, elanhecta d'a yol sk'ab' eb' aj Babilonia. A ex eyed'nac yamk'ab' yic stemplo Jehová, manh eyam tas manh vach'oc, manh eyak'b'at e b'a d'a scal chucal."
        },
        {
            "number": "12",
            "text": "Manh sk'ak'aliloc, manh elelaloc ol ex elta, yujto a Jehová co Diosal ol oymaj d'a e patictac, ol ex stanhvani."
        },
        {
            "number": "13",
            "text": "Ix yalan Jehová icha tic: A jun in Checab' tic vach'nhej ol elk'ochoc, ol ik'joc val chaanh, ol b'inaj val."
        },
        {
            "number": "14",
            "text": "Tzijtum mach ol sat sk'ol yilani, yujto ol ixtax yilji, manhxo animaoc ol aj yilji yuj tas ol utajoc."
        },
        {
            "number": "15",
            "text": "Icha pax chi' jantac nación, ol sat sk'ol yilani ayic ol ik'jocchaanh. A eb' rey toxonhej ol och q'uelan eb', yujto ol yil eb', ol nachajel yuj eb' tas to manta b'aj ix yab' eb' yalji, xchi Jehová."
        }
    ]
}