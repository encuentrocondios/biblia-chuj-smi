{
    "chapter": "22",
    "verses": [
        {
            "number": "1",
            "text": "Aton juntzanh tik alb'ilcan t'a yib'anh jun chonhab' ay t'a ch'olan b'aj sch'oxji tas nab'il yuj Jehová, syalan icha tik: ¿Tas tzex ik'ani yuj chi' e masanil tzex q'ue t'a yib'anh pat?"
        },
        {
            "number": "2",
            "text": "Toxonhej tzex q'ue somnajoc, veq'ueq'ui yel eyav yuj eyak'an q'uinh. Ha eb' anima chamnac t'a e cal, manhoc yuj q'uen espada chamnac eb', manhoc pax t'a skal oval chamnac eb'."
        },
        {
            "number": "3",
            "text": "Masanil eb' eyajalil, ol b'at eb' elelal, palta ol yamchaj eb' yic mantzac julvaj eb'. Ha val eb' soldado te tek'an, najat ol b'atcan eb' elelal, palta ol yamchajnhej eb'."
        },
        {
            "number": "4",
            "text": "Yuj chi' sval icha tik: Elanhec t'a in tz'ey, yujto tzin nib'ej tzin ok' val sik'lab'il. Manh e na tas tzeyutej eyak'an snivanil in k'ool yuj jantac yaelal ol javoc t'a yib'anh in chonhab'."
        },
        {
            "number": "5",
            "text": "Yujto a Jehová Yajal t'a Smasanil, toxo ix yala' to ol ja val jun k'ual niwan xivk'olal, somk'olal yet' yaelal t'a yib'anh lum ch'olan b'aj sch'oxji tas nab'il yuj. Ol mak'joquem lanhnaj smuroal chonhab'. Ol laj tak'voc lum vitz yel yav eb' cajan t'a chonhab' chi'."
        },
        {
            "number": "6",
            "text": "Ha eb' aj Elam, van sb'oan sjul-lab' eb', ayxoq'ue eb' t'a yol scarruaje, ayxopaxq'ue eb' t'a yib'anh schej. Axo eb' aj Kir, van yik'anchaanh smaclab' jul-lab' eb'."
        },
        {
            "number": "7",
            "text": "Masanil juntzanh lum ch'olquiltac wach' yilji, b'ut'anxo lum yuj carruaje. Axo eb' ayq'ue t'a yib'anh chej, vanxo yak'an oval eb' t'a spuertail e chonhab'."
        },
        {
            "number": "8",
            "text": "Ha tas yipk'olal yaj yuj Judá, toxo ix sateli. Ha t'a jun pekti’ chi', ix eyil juntzanh yamk'ab' yic oval molb'il t'a jun niwan pat scuchan Spatil Te te' yic Líbano."
        },
        {
            "number": "9",
            "text": "Eyilnac pax tzijtum spojelal smuroal schonhab' vinhaj David. Ix e pojanem juntzanh pat chi' yuj eyak'anoch yipumaloc smuroal chi'. Ix eyak'an b'ud'joc jun yet'taltaxon ha ha' b'aj smolchaj t'a yalanh."
        },
        {
            "number": "10",
            "text": "Ha t'a skal chab' muro ix e b'o jun yet'tal ha'. Axo ta' ix b'atcan ha' ay t'a yol jun yet'tal ay t'a pecatax chi'. Palta maj nachajel eyuuj to a Jehová van yak'ancot juntzanh yaelal chi'. Atax t'a peca' naan yuj, palta malaj jab'oc yelk'och t'a e sat."
        },
        {
            "number": "11",
            "text": "Ha t'a jun k'ual chi', a Jehová Yajal t'a Smasanil, ha' tzex avtani yic tzex oq'ui, tzex cusi, tze joxanel xil e jolom, tzeyak'anpaxoch pichul ya sva'i yic tze ch'oxanel e cusk'olal yuj e chucal, palta max yal-laj e k'ool."
        },
        {
            "number": "12",
            "text": "Ha tas tze k'ulej to tzeyak' q'uinh t'a tzalajk'olal, tze milancham nok' vacax yet' nok' calnel. Tzex wa val, tzeyuk'an anh. Tzeyalan icha tik: Conh vaec, cuq'ek anh, caq'ek co gana, talaj chamnac onhxo k'ik'an, xe chi."
        },
        {
            "number": "13",
            "text": "Axo Jehová Yajal t'a Smasanil, ix sch'ox sb'a t'ayin, ix yalan t'ayin: Manh ol vak' nivank'olal jun schucal pensar eb' tik, palta to ol in satel eb', a in Jehová Yajal in t'a Smasanil svala', xchi."
        },
        {
            "number": "14",
            "text": "Ha Jehová Yajal t'a Smasanil ix alan t'ayin: Ixic, b'at il vinhaj Sebna yilumal spalacio vinh rey, tzalan t'a vinh icha tik:"
        },
        {
            "number": "15",
            "text": "¿Tas tza k'ulej t'a tik? ¿Mach ix ak'an opisio a b'oan jun yet'tal chamnac t'a jun tzalan tik, tzolanpaxoch a b'ha t'a sat q'uen q'ueen b'aj ol ach cannhej tik a naani?"
        },
        {
            "number": "16",
            "text": "Wach'chom niwan elk'och alani, palta a in Jehová in ol ach in julcanb'at t'a najat. Yed' val jantac vip ol ach in yamani,"
        },
        {
            "number": "17",
            "text": "ol ach in julcanb'at b'alb'on icha junok tas k'olan k'olan. Te najat ol ach b'atcan t'a jun lum lum te levan sat. Ata' ol ach chamoc, ol satel carruaje tz'ak'an snivanil elk'och chi'. Tzak' val q'uixvelal eb' etmunlajvumal t'a spalacio vinh a reyal chi'."
        },
        {
            "number": "18",
            "text": "Ol ach viq'uel t'a opisio tik, ol ach in julancanel b'aj ayach ek' tik."
        },
        {
            "number": "19",
            "text": "Ha t'a jun k'ual chi', ol vavtejcot vinh in checab' aj Eliaquim yuninal vinhaj Hilcías."
        },
        {
            "number": "20",
            "text": "Ol vak'och a pichul yic opisio chi' t'a vinh yet' a cincho yic a b'inajnaquil. Ol vak'ancan opisio chi' t'a vinh. Icha junok mamab'il ol aj vinh t'a skal eb' cajan t'a Jerusalén tik yet' t'a eb' aj Judá."
        },
        {
            "number": "21",
            "text": "Ha t'a yol sk'ab' vinh ol vak'och sllaveal spalacio eb' yinhtilalcan vinhaj David. Malaj mach ol yal smacan puerta ol sjac vinh, malaj pax mach ol jacan puerta ol smac vinh."
        },
        {
            "number": "22",
            "text": "Te wach' ol vutej vak'anoch vinh t'a yopisio chi', icha val tz'aj slavuxajcanoch junok tas t'a sat pat. Ol b'inajcan vinh t'a skal eb' sk'ab'yoc."
        },
        {
            "number": "23",
            "text": "Masanil eb' sk'ab'yoc smam vinh yet' yinhtilal, niwan ol aj yelk'och eb' yuj vinh. Ichato al ol ajcanoch eb' t'a yib'anh vinh. Icha tz'ajoch locan lum chenxalu yet' masanil yamk'ab' yic junok pat t'a junok te' locte' mak'b'ilochi, icha chi' ol ajoch eb' t'a vinh."
        },
        {
            "number": "24",
            "text": "Ha t'a jun k'ual chi', a jun te te' wach' yaj smak'chajoch chi', ol elta chocnaj te'. Ol emta tanhnaj te' t'a sat lu'um, ol pojcanb'at masanil tas locanoch chi' t'a te'. Ha val Jehová tz'alan t'ayin, xchi vinhaj Isaías chi'."
        }
    ]
}