{
    "chapter": "9",
    "verses": [
        {
            "number": "1",
            "text": "Palta manh masaniloc tiempo ol can eb' tz'ixtaj chi' d'a scal cusk'olal. Vach'chom emnaquil ix ajcan lum Galilea yuj Dios, palta ol ik'jocxichaanh luum, aton lum ay d'a yol yic Zabulón yed' d'a yol yic Neftalí, lum ay d'a stitac a' Jordán yed' d'a stitac a' mar, lum ay d'a slak'anil lum yic eb' manh israeloc."
        },
        {
            "number": "2",
            "text": "A eb' anima cajan chi' ta', ayek' eb' d'a cal q'uik'alq'uinal, palta ol yil jun nivan saquilq'uinal eb'. Ol k'och copnaj jun saquilq'uinal d'a eb' ay d'a cal q'uik'alq'uinal chi'."
        },
        {
            "number": "3",
            "text": "Mamin, a ach ix ak'xi q'uib' co b'isul d'a co chonhab' tic, ix ak'anxipax co nivan tzalajk'olal. Tzonh tzalaj co masanil d'a ichanh, icha tzonh tzalaji ayic sco molan sat cavb'en, icha stzalaj eb' soldado ayic spojanek' jantac b'eyumal syik' eb' d'a oval."
        },
        {
            "number": "4",
            "text": "Yujto a ach ix a satel jun nación, aton jun ik'annac onh b'at d'a ch'oc nacional, aton b'aj ix ak'jioch co yaelal. Ix a satel jun nación chi' icha utej a satannaquel chonhab' Madián d'a peca'."
        },
        {
            "number": "5",
            "text": "A xanhab' eb' soldado sk'anhi ayic sb'at eb' d'a oval yed' spichul eb' b'onhb'il yuj chik', ol juljocb'at d'a cal k'ak', ol tz'ab'at smasanil."
        },
        {
            "number": "6",
            "text": "Yujto ix alji jun vinac unin d'a co cal. A Dios ix ak'an jun unin tic d'ayonh. A jun unin tic, ol ak'chajoch yopisio yak'an Yajalil. Ol ak'chajoch juntzanh b'i tic d'ay: Ak'um Razón te Jelan, Dios Syal Yuj Smasanil, Mamab'il Aynhejek' d'a Junelnhej, Yajalil Ak'um Junk'olal."
        },
        {
            "number": "7",
            "text": "Ol yak' reyal sq'uexuloc vinhaj rey David d'a yib'anh masanil lugar. Junk'olal ol yak' yajalil d'a junelnhej. Ol yik' val yip yajalil chi', ol sch'olb'itan tas d'a stojolal yed' d'a vach'il. A Jehová Yajal d'a Smasanil ol ak'anelk'och jun tic, yujto nab'ilxo yuuj."
        },
        {
            "number": "8",
            "text": "Ix yal Jehová yuj yaelal ol javoc d'a yib'anh Israel, schonhab' vinhaj Jacob."
        },
        {
            "number": "9",
            "text": "Yuj chi' masanil eb' anima d'a yol yic Efraín masanto eb' cajan d'a Samaria, ol nachajel yuj eb' to a Jehová tz'ak'ancot juntzanh yaelal chi', palta yed' yak'umtaquil eb' yed' spitalil eb', syalan eb' icha tic:"
        },
        {
            "number": "10",
            "text": "Vach'chom tz'em lanhnaj co xan pat, ol co b'oxiq'ue yed' q'uen q'ueen tzeyb'il. Vach'chom sch'acjiel te' sicómoro sco k'an ste'aloc co pat, palta axo pax te' k'ute' ol co k'an sq'uexuloc te', xchi eb'."
        },
        {
            "number": "11",
            "text": "A Jehová ol ik'ancot eb' ajk'ol yajoch d'a vinhaj Rezín, yic syak'an oval eb' d'a Israel."
        },
        {
            "number": "12",
            "text": "A d'a stojolal b'aj sjavi k'u ol cot eb' aj Siria, axo d'a stojolal b'aj tz'em k'u ol cot eb' filisteo. Junxonhej ol aj satjiel Israel yuj eb'. Vach'chom icha chi' ol ajoc, palta manto ol ochlaj vaan yoval sk'ol Jehová, ol yak'nhejcot yaelal d'a schonhab'."
        },
        {
            "number": "13",
            "text": "Palta axo eb' schonhab' chi' jun, max sna sb'a eb' yalanxi sb'a d'a Dios, vach'chom ix ak'jioch syaelal eb'. Max yak'och sb'a eb' d'a yol sk'ab' Jehová Yajal d'a Smasanil."
        },
        {
            "number": "14",
            "text": "Yuj chi' icha junoc nok' nok' xicjiel snhe yed' sjolom yuj junoc mach, ma icha b'aj junnhej k'ual sch'acjiel te' palma yed' te' aj, icha chi' ol utaj eb' israel chi' yuj Jehová."
        },
        {
            "number": "15",
            "text": "(A jun jolom chi', aton eb' yichamtac vinaquil chonhab' yed' eb' yajal yaji. Axo jun nhe chi', aton eb' syaloch sb'a schecab'oc Dios, palta anhej es syak' k'ayb'aj eb'.)"
        },
        {
            "number": "16",
            "text": "A eb' yajal yaji, tonhej tz'ak'ji musansatil eb' anima yuj eb', axo eb' tz'och tzak'an yuj eb' chi' tonhej satb'at eb'."
        },
        {
            "number": "17",
            "text": "Yuj chi' manhxo ol ok' sk'ol Jehová d'a eb' quelemtac vinac, d'a eb' unin manhxa smam yed' d'a eb' ix ix chamnac yetb'eyum, yujto a eb' anima tic, junelnhej ix te chucb'i eb', axonhej chucal lolonel syal eb' smasanil. Yuj chi' manto ol ochlaj vaan yoval sk'ol Jehová, ol yak'nhejcot yaelal d'a schonhab'."
        },
        {
            "number": "18",
            "text": "A schucal eb' anima chi', nivan tas tz'ixtax yuuj, icha val yic tz'el k'ak' a stz'ab'at te' q'uiix yed' vayumtac, stz'apaxb'at nivac yax luum yuuj, syoyan sb'a chacxuxum ik' d'a scal stab'il sq'ue chi'."
        },
        {
            "number": "19",
            "text": "Yuj val yoval sk'ol Jehová Yajal d'a Smasanil, van slajviel schonhab' yed' eb' anima, icha tz'aj slajviel junoc chonhab' yuj te' k'ak'. Manhxo ol ek'laj syaelal eb' anima d'ay junjun."
        },
        {
            "number": "20",
            "text": "Yalxonhej tas jab'oc ol ilchaj yuj eb', ol yab'lanb'at eb', palta manh ol ek'laj svejel eb', manh ol b'ud'joclaj eb'. Yuj chi' ol laj schib'at yuninal eb' yuj vejel."
        },
        {
            "number": "21",
            "text": "A eb' yinhtilal Manasés, ol yak' oval eb' yed' eb' yic Efraín. Ol spacanpax sb'a eb' yic Efraín chi'. Axo ol ajoc, ol yak' oval eb' scha macanhil yed' eb' aj Judá. Vach'chom icha chi' ol aj eb', palta manto ol ochlaj vaan yoval sk'ol Jehová, ol yak'nhejcot yaelal d'a schonhab'."
        }
    ]
}