{
    "chapter": "20",
    "verses": [
        {
            "number": "1",
            "text": "Ha winhaj Sargón sreyal Asiria, ix schecb'at eb' soldado winh yet' jun yajalil eb' t'a chonhab' Asdod, yic syak'an oval eb' t'ay. Ix yak' ganar jun chonhab' chi' eb'."
        },
        {
            "number": "2",
            "text": "Ha t'a jun pekti’ chi', ix yal Jehová t'ayin Isaías in tik icha tik: Iq'uel a pichul ya sva ayoch chi' uuj yet' a xanhab', xchi. Ix in k'anab'ajan in k'ulan icha ix yal chi', ix vik'anel in xanhab' yet' in pichul chi', axonhej yol in pichul ix cani."
        },
        {
            "number": "3",
            "text": "Ixlajwi chi', ix yalan Jehová icha tik: Ha winh in checab' aj Isaías tik, oxe' ab'il ix b'eyek' winh t'a yoc. Malaj xanhab' winh ayochi, anhej pax yol spichul winh ayochi. Ha jun tik, ch'oxnab'il yaj t'a Egipto yet' t'a Etiopía."
        },
        {
            "number": "4",
            "text": "Yujto ol ik'jocb'at eb' aj Egipto yet' eb' aj Etiopía chi' yuj eb' aj Asiria. Ol ik'jocb'at eb' icham anima yet' eb' quelemtac. Ayic ol ik'jocb'at eb' chi', malaj xanhab' eb' ayochi, malaj pax spichul eb', b'eranelta syoop eb' yic tz'ak'ji q'uixvelal eb'."
        },
        {
            "number": "5",
            "text": "Ha eb' anima ayoch Egipto yet' Etiopía yipoc sk'ool, ol xivq'ue eb', ol q'uixvoc eb' yuj tas ol ujok chi'."
        },
        {
            "number": "6",
            "text": "Ha t'a jun pekti’ chi', a eb' anima cajan t'a stitac ha' mar, ol yal eb' icha tik: Ilecnab' tas tz'aj eb' ayoch yipoc co k'ool, aton eb' b'aj ix cala' to tzonh scol eb' t'a winh sreyal Asiria: ¿Machto val ol onh colan ticnaic? xcham eb', xchi Jehová."
        }
    ]
}