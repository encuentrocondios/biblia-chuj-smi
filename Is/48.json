{
    "chapter": "48",
    "verses": [
        {
            "number": "1",
            "text": "A Jehová tz'alan icha tic: Ab'ec val jun tic ex yinhtilal Jacob, ex tze cuch Israel, yinhtilal ex pax Judá. Tze loc in b'i a in Jehová in tic, tzeyalani to tzex och ejmelal d'ayin e Diosal in, palta manh yeloc tzeyala', chab'satil tzex loloni."
        },
        {
            "number": "2",
            "text": "Tzeyalani to aj chonhab' ex d'a in chonhab' vicnhej yaji. Tzin eyak'anoch yipoc e k'ool eyalani, a in ton Jehová e Diosal in Yajal in d'a Smasanil."
        },
        {
            "number": "3",
            "text": "Ayocto valannaccan yuj tas ix uji tic. A in val ix vak' eyojtaquejeli. Elanhchamel ix laj elk'och tas valnaccan chi'."
        },
        {
            "number": "4",
            "text": "Vojtac to te pit ex, max eyiq'uem e b'a, max ex q'uixvi jab'oc d'a vichanh."
        },
        {
            "number": "5",
            "text": "Ayocto valannaccan d'ayex ayic manto uji juntzanh tic. Yuj chi' max yal eyalan icha tic yuj juntzanh e comon dios nab'a te', ma q'ueen: A co diosal tic ix naan jun tic, a ix ak'an elk'ochi, manh xe chioc."
        },
        {
            "number": "6",
            "text": "A ex tic eyab'nac masanil tas valnaccan chi'. Scham val e naan yuuj, tzeyalaneli to yel valnac. Axo ticnaic ol vak' eyojtaquejel juntzanhxo tas k'ub'eltac yaji, juntzanh manh eyojtacoc."
        },
        {
            "number": "7",
            "text": "Aton tas to ato ticnaic svala', manh valnacoc d'a peca', juntzanh tas to malaj b'aj eyab'nac specal yalji masanto ticnaic. Yuj chi' manh ol yal eyalani to eyojtacxo."
        },
        {
            "number": "8",
            "text": "Yel toni, a jun tic manta b'aj eyab'nac, manto eyojtacoc, anheja' manto eyab'pax ticnaic. Yujto vojtactaxoni to max e k'anab'ajej, pit ex yictax ex alji."
        },
        {
            "number": "9",
            "text": "Palta ay in nivank'olal d'ayex, yuj chi' ix in yamoch vaan yoval in k'ol d'a eyib'anh yuj in b'inajnaquil. Maj ex in sateli yic manh chucoc tz'aj in b'inaji."
        },
        {
            "number": "10",
            "text": "Naec to ix ex in sacb'itej, manh ichoc tz'aj q'uen plata d'a cal k'ak', palta aton yed' yaelal ix ex vak' proval."
        },
        {
            "number": "11",
            "text": "Yuj vik'jichaanh, icha chi' ex vutej, yic manh chucoc tz'aj yalchaj in b'i. A aloj vach' lolonel smoj yalji d'ayin, max in cha alchaj d'a junocxo, xchi Jehová."
        },
        {
            "number": "12",
            "text": "Icha tic yalan Jehová: Ex israel yinhtilal Jacob, ab'ec val tas ol vala': A ex sik'b'il ex el vuuj. A innhej ton Dios in, b'ab'el vaj d'a smasanil, slajvub' in paxi."
        },
        {
            "number": "13",
            "text": "A in vak'naccanem lum luum tic d'a yed'tal, in jenhb'annacb'at satchaanh yed' in poder. Tonhej valnac sb'i juntzanh tic, spitzvinacchaanh."
        },
        {
            "number": "14",
            "text": "Molb'ejec e b'a e masanil, tzeyab'an tas ol vala': ¿Mach val junoc comon dios ayocto yalannac to a jun vinh vinac sik'b'ilel vuuj, a vinh ol k'ulan masanil tas nab'ilxo vuj d'a yib'anh Babilonia to a yipalil ol satanel eb' caldeo?"
        },
        {
            "number": "15",
            "text": "A in ol vavtejcot vinh, ol javoc vinh, yalnhej b'aj ol b'at vinh, ol yak'nhej ganar vinh."
        },
        {
            "number": "16",
            "text": "Nitzeccot e b'a d'ayin, ab'ec tas ol vala': Yictax ix in yamanoch in lolon d'a eb' anima, k'unnhej snachajel tas svala', axo tz'elk'och tas sval chi', ayinnhej ek' ta', xchi Jehová. A ticnaic jun, checb'il in cot yuj Jehová Yajal, yic tzin lolon yuj spoder Yespíritu."
        },
        {
            "number": "17",
            "text": "A Jehová Dios, co Columal a onh israel onh tic Axonhej Ochi, a tz'alan icha tic: A in Jehová e Diosal in, a in tzin ch'ox d'ayex tas ol och e vach'iloc, a in tzin ch'ox b'e b'aj smoj tzex b'ati."
        },
        {
            "number": "18",
            "text": "Comonoc val ix e k'anab'ajej in checnab'il, tato icha chi' a vach'ilal tze cha'a tzam q'uenhej chaanh icha a' nivac a' max tupi, axo e colnab'il tzam janhej icha scotnhej b'alaljoc sat a' mar."
        },
        {
            "number": "19",
            "text": "Manhxom b'ischajb'enoc eb' eyinhtilal, icha yarenail sti' a' mar. Maj am viq'uemta e b'isul, maj am in b'at mican d'ayex, xchi Jehová."
        },
        {
            "number": "20",
            "text": "Syalanxi Jehová icha tic: Elanhec d'a Babilonia, elanhec elelal d'a scal eb' aj Caldea. Alequel jun ab'ix tic yed' av yic tzalajk'olal. Tzeyak'an ojtacajel masanto b'aj slajvik'och yolyib'anhq'uinal tic. Tzeyalan icha tic: A Jehová onh colanel d'a yol sk'ab' Babilonia, a onh yinhtil onh Jacob, aton jun schecab', xe chi, xchi Jehová."
        },
        {
            "number": "21",
            "text": "Ayic yek'nac eb' co mam quicham d'a taquinh luum yuj Jehová, manh tacjinacoc sti' eb', yujto a Jehová chi' pojjinac q'uen tenam, yelnaccot chulnaj a' nivac a' sb'eyi."
        },
        {
            "number": "22",
            "text": "Axo pax eb' sk'ulan chucal, malaj jab'oc vach'il ol scha eb', xchi Jehová."
        }
    ]
}