{
    "chapter": "24",
    "verses": [
        {
            "number": "1",
            "text": "A Jehová ol mesan sat lum luum tic. Toxonhej ol can b'eran luum. Ol laj svuch'chitan sat luum tic, ol spechan saclem masanil eb' cajan d'a luum."
        },
        {
            "number": "2",
            "text": "Lajan ol ajcan eb' sacerdote yed' eb' comon anima. Lajan ol ajcan eb' vinh patrón yed' eb' vinh smunlajvum. Lajan ol ajcan eb' ix patrona yed' eb' ix smunlajvum, eb' smanvaji yed' eb' schonhvaji, eb' tz'ak'an majanil yed' eb' smajnani, eb' tz'ak'an b'ocal yed' pax eb' sb'ocani."
        },
        {
            "number": "3",
            "text": "Toxonhej ol can b'eran luum, yujto ol satel masanil tas vach' ay d'a sat luum. A Jehová ix alani, ol elnhejk'ochoc."
        },
        {
            "number": "4",
            "text": "Ol tacjoc luum, manhxo vach'oc ol aj yilji luum. Masanil yolyib'anhq'uinal tic ol tacjoqueloc, masanil eb' nivac vinac ol satel eb'."
        },
        {
            "number": "5",
            "text": "Ol ixtaxb'at lum luum tic yuj eb' cajan d'ay, yujto maj sk'anab'ajej eb' icha sleyal. Ix spitej sb'a eb' d'a schecnab'il Dios. Ix yixtejb'at jun strato Dios chi' eb' sb'onac d'a yichb'anil."
        },
        {
            "number": "6",
            "text": "Yuj chi' ol cotcan jun catab' d'a yib'anh lum luum tic yuj eb' cajan d'a sat luum. Ol yab' val syail eb', ol satel eb'. Jayvanhxonhej eb' ol canoc."
        },
        {
            "number": "7",
            "text": "Manhxalaj yal sat te' uva ol canoc, yujto ol tacjoquel te' snunal. Cusk'olalxonhej ol aj ek' eb' tz'ak'an q'uinh."
        },
        {
            "number": "8",
            "text": "Manhxalaj q'uinh b'aj ol k'anh tanhb'il yed' te' arpa. Manhxalaj anima ol b'oan q'uinh chi'."
        },
        {
            "number": "9",
            "text": "Manhxa mach ol uk'voc anh ayic slaj och b'it. A anh anh chi', k'a'xo ol aj yuk'ji anh ol yab' eb' tz'uk'antaxoni."
        },
        {
            "number": "10",
            "text": "A jun chonhab' b'aj ay eb' anima sq'uenhej somnaj yak'an q'uinh, ol can tz'inan. Manhxa junoc pat b'aj ol yal yoch junoc anima."
        },
        {
            "number": "11",
            "text": "A eb' anima, ol ok' eb' d'a yoltac calle, yujto manhxa anh anh. Ol lajvoquel tzalajk'olal d'a sat luum."
        },
        {
            "number": "12",
            "text": "A juntzanh chonhab' ol ixtaxb'atoc, ol pojb'at spuertail."
        },
        {
            "number": "13",
            "text": "Jayvanhxonhej anima ol can d'a junjun nación d'a sat luum tic. Ichaxonhej tz'ajcan junjunocxo sat te' olivo yed' te' uva ayic smolji sat te' d'a schaelal, icha chi' ol ajcan eb' anima chi'."
        },
        {
            "number": "14",
            "text": "A eb' olto can chi', ol el yav eb' yuj tzalajk'olal. Ol ab'chaj yel yav eb' b'aj tz'em k'u. Ol b'itan eb' yujto ol yil jantac yipalil Jehová eb'."
        },
        {
            "number": "15",
            "text": "A eb' cajan b'aj sjavi k'u yed' juntzanhxo chonhab' ay d'a stitac a' mar, ol yal vach' lolonel eb' d'a Jehová sDiosal Israel."
        },
        {
            "number": "16",
            "text": "Ol ab'chaj sb'itan eb' b'aj slajvik'och lum luum, yuj yik'jichaanh sb'i Jehová te tojol. Palta a in svala': Ay, ob'iltac in, van in lajviemi. A eb' ixtum anima chi', manhxa scachnab'il eb'."
        },
        {
            "number": "17",
            "text": "A val juntzanh eb' cajan d'a sat lum tic, ol javoc nivan xivk'olal d'a yib'anh eb'. Ay jul yed' yaal ol laj em d'a yol sb'e eb'."
        },
        {
            "number": "18",
            "text": "A eb' sb'at elelal yuj xivelal chi', a d'a yoltac jul ol b'at tanhnaj eb'. Tato tz'elxi eb' d'a jul chi', axo d'a yaal scanxi eb'. Ol cot jun nivan yaxnhab' d'a satchaanh, axo yipumal lum luum tic, ol tzicub'tanhajoc."
        },
        {
            "number": "19",
            "text": "Ol ib'xoc val luum sik'lab'il, ol tzicub'tanhaj luum, ol laj q'ue nhiq'uiljoc luum, chok' ol aj luum."
        },
        {
            "number": "20",
            "text": "Toxonhej ol ek' ch'umch'on luum icha junoc uk'um anh, icha yek' xecxon junoc lechpat yuj ik'. Yujto a smul eb' anima, ix te alb'i d'a yib'anh luum. Yuj chi' ol telvoccan luum, manhxa b'aq'uinh ol q'ue vaan luum."
        },
        {
            "number": "21",
            "text": "A d'a jun tiempoal chi', a Jehová ol ak'anoch syaelal eb' yajal tz'ek' d'a cal ik' d'a chaanh yed' eb' yajal d'a sat luum tic, ol ak'jococh syaelal eb' d'a tic."
        },
        {
            "number": "22",
            "text": "Ol molb'aj eb' icha smolb'aj junoc nhilanh eb' presovum d'a yol junoc olan. Ol macchaj eb' junoc tiempoal. Ol lajvoc chi' ol ak'jococh syaelal eb'."
        },
        {
            "number": "23",
            "text": "A d'a jun k'ual chi', a Jehová Yajal d'a Smasanil, ol yak' yajalil yed' jantac stziquiquial d'a tzalan Sion, aton d'a Jerusalén d'a yichanh eb' yichamtac vinaquil schonhab'. Yuj stziquiquial chi', a q'uen uj yed' k'u manhxo ol checlaj yoc, ichato ol q'uixvoccanoc."
        }
    ]
}