{
    "chapter": "4",
    "verses": [
        {
            "number": "1",
            "text": "Ha t'a jun pekti’ chi', jaywanhxonhej heb' winh winak ol kanok, yuj chi' ol yal ucwanhoc heb' ix ix t'a junok winh winak icha tik: Comonoc tz'el t'a a k'ool tzonh och etb'eyumoc, munil ol ko say tas ol ko wa yet' ko pichul, anhejto tzonh och etb'eyumoc yic manhxa ko q'uixwelal b'aj malaj quetb'eyum, xcham heb' ix."
        },
        {
            "number": "2",
            "text": "Ha t'a jun pekti’ chi', a Jehová ol ak'an checlaj jun mach t'a skal yinhtilalkan winhaj rey Dawid, icha swol junok te te'. Te wach' yilji, te niwan yelk'ochi. Axo heb' aytocan t'a Israel chi', ol tzalajxoc heb' ayic ol yilan heb' yelul sat tas syawej t'a sat sluum chi'."
        },
        {
            "number": "3",
            "text": "Ha jaywanhxo heb' aykan t'a Jerusalén chi', aton Sion, aton heb' tz'ib'ab'il sb'i to skan ta', ol aljoc t'a heb' to yicnhej Jehová yaj heb'."
        },
        {
            "number": "4",
            "text": "Ha t'a jun pekti’ chi', a Jehová ol ch'olb'itan yaj heb' aj Jerusalén chi' yet' spoder. Ol ik'jocpaxel schukal heb' yet' smul heb' yuj anima ix smilchamoc."
        },
        {
            "number": "5",
            "text": "Ha t'a k'ualil ol yak'och jun k'ik' asun Jehová t'a yib'anh masanil smacb'en lum witzal Sion chi' yet' t'a yib'anh masanil heb' anima molanek' ta'. Axo t'ak'walil, ay jun niwac k'ak' tz'ak'an sakil k'inal t'a heb', yujto a stziquiquial Dios chi' ayek' t'a yib'anh heb' anima chi' smasanil."
        },
        {
            "number": "6",
            "text": "Aton jun chi' scolan heb', yujto syak' swewenal t'a k'ualil, yic malaj k'ak', anheja' scolanpax heb', yic max cot nhab' t'a yib'anh heb' yet' ik' nhab'."
        }
    ]
}