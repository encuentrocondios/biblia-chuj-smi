{
    "chapter": "12",
    "verses": [
        {
            "number": "1",
            "text": "Masanil tas sk'ulej chonhab' Efraín, nab'anhej. Tonhej syixtejb'at sb'a. Ste q'ueval chaanh d'a ixtoj anima. Comonxonhej sb'o strato yed' eb' aj Asiria, syak'anpaxb'at aceite eb' yic smontan Egipto, xchi Jehová."
        },
        {
            "number": "2",
            "text": "A eb' aj Judá ay smul eb' d'a yol sat Jehová chi'. A ol ak'anoch yaelal d'a schonhab' vinhaj Jacob yuj sb'eyb'al. Ol stup d'a eb', icha val tas sb'eyb'alej eb'."
        },
        {
            "number": "3",
            "text": "Inatax ayic manto aljoc vinhaj Jacob chi', syamnac yich yoc vinh yuk'tac vinh, axo yic icham vinacxo vinh, stelajnac sb'a vinh yed' Dios."
        },
        {
            "number": "4",
            "text": "Stelajnac sb'a vinh yed' Dios yed' jun ángel, masanto yak'nac ganar jun ángel chi' vinh. Ok'nac vinh, sk'anannac svach'k'olal Dios vinh d'a yib'anh. A d'a Betel sch'oxnac sb'a Dios d'a vinh, lolonnac vinh yed' ta'."
        },
        {
            "number": "5",
            "text": "A Jehová Yajal d'a Smasanil, aton sb'i b'inajnac."
        },
        {
            "number": "6",
            "text": "Palta a ex israel ex tic, meltzajanhec d'a co Diosal. k'anab'ajum tzeyutej e b'a d'ay, tojolnhej tzeyutej e b'eyb'al. Ayocab'nhej och yipoc e k'ool."
        },
        {
            "number": "7",
            "text": "Icha tic yalan Jehová: A eb' chonhvajum yic Efraín, a echlab' manh tz'acanoc sk'an eb', yujto scham val eb' yelk'ani."
        },
        {
            "number": "8",
            "text": "Syal eb' icha tic: Vach'chom toxo onh och b'eyumal, vach'chom b'eyum onhxo, palta malaj mach syal scot yoval d'ayonh, yic syalan eb' to onh och b'eyumal yuj cak'an musansatil eb' anima, xchi eb', xchi Jehová."
        },
        {
            "number": "9",
            "text": "Syalanxi Jehová chi' icha tic: A in Jehová in, atax yic ayex ek' d'a Egipto e Diosal in. Ol ex vak' cajnaj junelxo d'a yoltac mantiado, icha d'a juntzanh k'ual ayic molan ex ek' d'a tz'inan luum."
        },
        {
            "number": "10",
            "text": "A in tic ix in lolon d'a eb' in checab'. Tzijtum sb'isul tas ix vak' yil eb'. A eb' chi' ix vak' alanel in k'ayb'ub'al d'a ch'oxnab'ilal."
        },
        {
            "number": "11",
            "text": "A d'a Galaad ay sdiosal eb' ch'oc chonhab'il, palta manhxa jab'oc yelk'och ol ajcanoc. A d'a Gilgal syak' nok' vacax eb' d'a silab'il, palta lajanxo ol ajcan yaltar eb' icha q'uen q'uen molb'ilq'ue b'ulan d'a cal munlajel, xchi Jehová."
        },
        {
            "number": "12",
            "text": "A vinhaj Jacob, b'atnaccan vinh elelal d'a yoltac yic Aram. Ata' ochnac vinh d'a tanhvoj calnel yuj yik'an ix yetb'eyum vinh."
        },
        {
            "number": "13",
            "text": "A yed' jun schecab' yik'naquelta chonhab' Israel Jehová d'a Egipto. Anheja' yed' jun schecab' chi', stanhvejnhej."
        },
        {
            "number": "14",
            "text": "Palta a val anima yic Efraín, ix stzuntzejcot yoval sk'ol Jehová eb'. Ix yak' chab'ax sk'ol eb'. Yuj chi' ol yak' Jehová chi' stupel eb' jantac chucal ix sk'ulej, anheja' yuj schucal eb' chi' ol em d'a yib'anh."
        }
    ]
}