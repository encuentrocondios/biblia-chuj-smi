{
    "chapter": "10",
    "verses": [
        {
            "number": "1",
            "text": "Ex vetisraelal, lajan ex icha jun ib'oc te' uva te ay sat yicnhej sch'ocoj. Icha satan te' uva chi', icha chi' eyaltar ix e b'oq'uei. Axo ix ex te och b'eyumal, ix e vach' b'oej eyaltar chi' b'aj tzeyal e b'a d'a juntzanh e comon diosal chi'."
        },
        {
            "number": "2",
            "text": "A ex tic, chapoj yaj e pixan. Axo ticnaic, ol e tupel e chucal chi'. A Jehová ol juanem masanil eyaltar chi', ol sjuanpaxem juntzanh yechel e diosal chi'."
        },
        {
            "number": "3",
            "text": "Yuj chi' ol eyal icha tic: Malaj co reyal, yujto malaj yelk'och Jehová d'a yol co sat. Palta, ¿tasto val tz'och junoc rey chi' cuuj? xe chama."
        },
        {
            "number": "4",
            "text": "Anhej lolonel tzeyak'a', tzeyak'an e ti' d'a es. Ayic tze ch'olb'itan tas yaj eb' anima, manh tojoloc tzeyutej. A tze b'oan tas yaj eb' anima chi', lajan icha junoc oval ank'ultac sq'uib'q'ue d'a cal munlajel."
        },
        {
            "number": "5",
            "text": "A eb' aj Samaria ol luclon eb' yuj xivelal, ol yalan eb': ¿Tas ol utaj co diosal? xcham eb'. A jun vacax sdiosal eb' ay d'a Bet-avén ol ik'chajb'at d'a chonhab' Asiria, yic tz'ak'chaj d'a vinh rey nivan yelk'ochi. Yuj chi' ol cus eb' chonhab', ol ok' eb' yed' eb' sacerdote, yujto a svach'ilal yilji jun chi', toxo ix sateli. Icha chi' ol can chonhab' Efraín d'a q'uixvelal yujto ix yal sb'a d'a jun yechel vacax chi'."
        },
        {
            "number": "6",
            "text": "Ol satel chonhab' Samaria yed' sreyal, icha sb'atcan b'achachoc junoc k'ajil te' d'a yib'anh a a'."
        },
        {
            "number": "7",
            "text": "Ol lajvoquem stemplo sdiosal eb' ch'oc chonhab'il, aton juntzanh b'aj ix och chonhab' Israel d'a chucalil. Ol q'uib'q'ue te' q'uiix b'aj ay yaltar eb' chi'. Ol yalan eb' yuj lum vitz yed' yuj lum tzalan icha tic: Comonoc syal scot juynaj d'a quib'anh yic tzonh sk'ub'ejeli, xcham eb'."
        },
        {
            "number": "8",
            "text": "Ix yalan Jehová icha tic: A ex israel ex tic, ix e chael yich e k'ulan chucal d'a Gabaa, anheja' icha chi' tze k'ulej ticnaic. Yuj chi' ol ex satel yuj oval d'a Gabaa chi'."
        },
        {
            "number": "9",
            "text": "A in ol in na b'aq'uinh ol vak'och yaelal yib'anh jun chonhab' tic. Ayic ol vak'anoch yaelal chi' yuj jantac schucal sk'ulej, ol och oyan juntzanh chonhab' d'a spatic yak'an oval yed'oc."
        },
        {
            "number": "10",
            "text": "A d'a yalanhtaxo, lajan chonhab' Efraín icha junoc nok' vacax k'aynacxo smunlaji, sk'anab'ajej stek'vi trigo. Axo ticnaic a eb' aj Judá yed' juntzanhxo eb' yinhtil Jacob ol yab' syail eb' icha junoc nok' vacax b'aj tz'och te' yugo d'a sjaj yic smunlaj nok' d'ocoj luum yed' scalan lum yed' q'uen rastrillo."
        },
        {
            "number": "11",
            "text": "A ex tic lajan ex icha junoc luum actab'ilcani, manhxa mach smunlaj d'ay. Palta axo ticnaic b'oec e b'eyb'al icha tz'aj yavchajxi tas d'a jun lum actab'ilcan chi'. A tas ol eyavej, a tojolal, axo tas ol e jach'a' aton b'aj tzex in xajanej. Smojxo tzeyak'och e b'a d'a yol in k'ab', masanto ol in javoc vak' e colnab'il icha yem nhab'."
        },
        {
            "number": "12",
            "text": "Palta a ex xo tic anhej chucal tze k'ulej, yuj chi' van e chaan spac tas manh tojoloc tze k'ulej chi'. Van e chaan spac e lek'tial. Yujto ix eyak'och e carruaje yic oval yed' eb' e soldado tzijtum sb'isul yipoc e k'ool,"
        },
        {
            "number": "13",
            "text": "yuj chi' ol q'ue somnaj masanil eb' soldado chi', ol satel e cuartel icha ix aj satel chonhab' Bet-arbel yuj vinhaj rey Salmán. D'a jun oval chi', ix mak'chaj chojoc eb' ix nunab'il yed' yune'."
        },
        {
            "number": "14",
            "text": "Ex aj Betel, icha chi' ol ex utaj yuj jantac e chucal. A vinh e reyal ol b'ab'laj cham d'a q'uinhib'alil, xchi Jehová."
        }
    ]
}