{
    "chapter": "2",
    "verses": [
        {
            "number": "1",
            "text": "In gana snachajel eyuuj, to svak' val vip ex vak'an servil yed' eb' ay d'a chonhab' Laodicea yed' masanil eb' creyente mantalaj b'aj tzin ilani."
        },
        {
            "number": "2",
            "text": "Snib'ej in k'ool to tek'an val tzeyutej e pensar yed' eb' ta'. Junxonhej tzeyutej e xajanan e b'a e masanil. Tzin nib'ej to snachajel svach'k'olal Dios eyuuj, yic ol ex vach' tek'k'ajoc. Tato icha chi', ol e vach' ojtaquejel Cristo, aton jun manh ojtacab'iloclaj d'a yalanhtaxo, palta a ticnaic ix ak'ji cojtaquejeli."
        },
        {
            "number": "3",
            "text": "Yuuj syal snachajel masanil sjelanil Dios cuuj yed' jantacnhej tas yojtac."
        },
        {
            "number": "4",
            "text": "Svalb'at juntzanh tic d'ayex, yic max e cha ak'joc musansatil e b'a yuj eb' jelan syutej sb'a yalan yic d'ayex."
        },
        {
            "number": "5",
            "text": "Vach'chom manh in ayoc ek' eyed' ta', palta ichato ay in ek' eyed'oc. Yuj chi' tzin tzalaji ayic svab'ani to jun lajannhej tzeyutej e b'a ta', tek'an tzeyutej e b'a eyak'anoch Cristo d'a e k'ool."
        },
        {
            "number": "6",
            "text": "Yuj chi', icha ix eyutej e chaan Cajal Jesucristo, icha chi' tzeyutej e b'a d'a yol sk'ab' ticnaic."
        },
        {
            "number": "7",
            "text": "Icha junoc te te' ay val sch'anhal yib', vach' sq'uib'i, ichocab' ta' tzeyutej e pensar d'a Cristo chi'. Tek'an val tzeyutej e b'a eyak'anoch d'a e k'ool, icha ix ak'ji e k'ayb'ej. Tzeyak' yuj diosal d'a Dios d'a masanil tiempo."
        },
        {
            "number": "8",
            "text": "Tzeyil val e b'a. Manh e cha juvoquel e pensar yuj juntzanh eb' jelan syutej sb'a yalan yico'. Jelan eb' yesani, palta malaj vach' yoch tas syal eb' chi'. Yujto manhoc d'a Cristo scot jun yic eb' chi'. Anhej tastac sk'ulejnac eb' smam yicham eb' syala' yed' juntzanhxo sk'ayb'ub'al yolyib'anhq'uinal tic."
        },
        {
            "number": "9",
            "text": "A masanil tas yaj Dios, scheclajel masanil d'a Cristo."
        },
        {
            "number": "10",
            "text": "Icha pax chi' caj ticnaic, yujto junnhej caj yed' Cristo chi', aton jun yajal yaj d'a masanil juntzanh ayoch yajalil, juntzanh ay yopisio vach'chom manh chequeloc."
        },
        {
            "number": "11",
            "text": "Ak'b'il exxo circuncidar ticnaic, yujto junxonhej eyaj yed' Cristo. Manhoc jun circuncisión yic co nivanil svala'. Palta ix onh colchajelta d'a yol sk'ab' jun co chuc pensaril, aton chi' syalelk'ochi, ichato ix ex ak'ji circuncidar yuuj."
        },
        {
            "number": "12",
            "text": "Ayic ix ex ak'ji bautizar, ix ex mucchaj yed' Cristo d'a yichanh Dios. Anhejtona', ix ex pitzvixi pax yed'oc, yujto tzeyak'och spoder Dios d'a e k'ool. Yuj spoder chi', ix pitzvixi Cristo d'a scal eb' chamnac."
        },
        {
            "number": "13",
            "text": "A d'a yalanhtaxo, chamnac ex d'a yichanh Dios yuj e mul, yuj pax to malaj e circuncisión. Palta axo ticnaic, junnhej ix yutej Dios yak'an co q'uinal yed' Cristo. Ix yak'an lajvoc masanil co mul."
        },
        {
            "number": "14",
            "text": "A d'a yalanhtaxo, ay jun icha co b'oc ayoch d'a quib'anh. Ayb'at d'a quib'anh yujto max co k'anab'ajej juntzanh ley ak'b'il d'ayonh. Palta a Dios ix sucan sat jun icha co b'oc chi'. Ix yiq'uel d'a quib'anh, ichato a d'a spenec te' culus ix lavuxajcanochi."
        },
        {
            "number": "15",
            "text": "Ayic ix cham Cristo d'a te' culus chi', ix yak' ganar d'a yib'anh juntzanh eb' ayoch yajalil, juntzanh eb' ay yopisio. A d'a yichanh eb' anima, ix ch'oxjielta to malaj jab'oc yelk'och eb'. Ix can eb' d'a yalanh yuuj d'a junelnhej."
        },
        {
            "number": "16",
            "text": "Malajocab' mach tzex alub'tanhan yuj tas tze va'a, ma yuj tas tzeyuq'uej, ma yujto max e k'anab'ajej juntzanh sq'uinh eb', ma ayic tz'alji q'uen uj, ma sk'ual ik'oj ip."
        },
        {
            "number": "17",
            "text": "Yujto a masanil juntzanh chi', malaj yelk'ochi. Lajannhej yaj icha yechel junoc tas toto ol javoc. A jun yechel squil chi', aton yic Cristo."
        },
        {
            "number": "18",
            "text": "Ay eb' sgana yik'anek' jun spac ol yak' Dios d'ayex, palta manh e cha tas syal eb' d'ayex. Nivanoc emnaquilal syutej sb'a eb', syak'anem sb'a eb' d'a yichanh juntzanh ángel. Comon syak'och sb'a eb' d'a scal juntzanh tas manh yojtacoc eb'. Tonhej syik'chaanh sb'a eb', yujto nivanoc syak'och sb'a eb' jelanil."
        },
        {
            "number": "19",
            "text": "Yuj chi' maxtzac yak'och sb'a eb' d'a Cristo ticnaic. Palta a Cristo chi', icha co jolom, icha chi' yaj d'ayonh. A onhxo snivanil caji. Yujto a tz'ak'an quip co tek'k'aji. Yuj spoder Dios junnhej tzonh aj co masanil icha yaj junoc nivanil."
        },
        {
            "number": "20",
            "text": "A ticnaic, chamnac exxo yed' Cristo qued'oc d'a yichanh Dios, manhxa yelk'och juntzanh comon k'ayb'ub'al yic yolyib'anhq'uinal tic d'ayonh. Yuj chi', ¿tas yuj tzato eyak'och e pensar d'a juntzanh scomon k'ayb'ub'al eb' anima? Ichato yic exto yolyib'anhq'uinal tic."
        },
        {
            "number": "21",
            "text": "A juntzanh k'ayb'ub'al chi' tz'alani to ay juntzanh tas max yal co yamani yed' juntzanh tas max yal co vaani yed' pax juntzanh tas ay smay co k'anani."
        },
        {
            "number": "22",
            "text": "Palta a juntzanh tz'alji to ay yovalil chi', manhxalaj yelk'och d'ayonh, yujto a juntzanh chi', ayic sco k'anani junnhej rato slajvieli. A juntzanh tz'alji chi', comon k'ayb'ub'alnhej, animanhej snaanq'ue juntzanh sk'ayb'aj chi'."
        },
        {
            "number": "23",
            "text": "Yel toni, ichato vach' juntzanh k'ayb'ub'al chi'. Syalani to yovalil ay tas b'aj scal co b'a, squiq'uemta co b'a, scak'an techaj syaelal yed' co nivanil tic. Palta a juntzanh chi', malaj jab'oc yopisio onh scachan d'a co chucal."
        }
    ]
}