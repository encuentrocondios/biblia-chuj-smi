{
    "chapter": "3",
    "verses": [
        {
            "number": "1",
            "text": "A ticnaic jun, pitzvinac onhxo yed' Cristo. Yuj chi', yovalil scak'och co pensar d'a juntzanh tas ay d'a satchaanh, aton b'aj k'ojanem Cristo d'a svach' k'ab' Dios."
        },
        {
            "number": "2",
            "text": "Yovalil anhej d'a tas ay d'a satchaanh b'aj scak'och co pensar. Manhxo caq'uec och co pensar d'a tas ay d'a yolyib'anhq'uinal tic,"
        },
        {
            "number": "3",
            "text": "yujto chamnac onhxo yed' Cristo. Axo co q'uinal manto checlaj d'a yichanh eb' anima yujto ayxo och d'a Cristo d'a yichanh Dios."
        },
        {
            "number": "4",
            "text": "Yujto a Cristo co q'uinal yaji, ato ol jaxoc, ichato chi' ol onh jax yed'oc, axo scheclajel co q'uinal chi', ay calan quic yed' svach'ilal Cristo."
        },
        {
            "number": "5",
            "text": "Yuj chi', a jantacnhej e b'eyb'al yic jun yolyib'anhq'uinal tic, actejeccan smasanil, satocab'canel d'a junelnhej. Manhxaocab' junocxo mach tz'em d'a ajmulal, ma junocxo chucal sk'ulej yed' snivanil. Anhejtona' manh pek'tuminoc tzeyutej e b'a. Tato pek'tumin tzeyutej e b'a, a d'a yichanh Dios, ichato e diosal jun chi'."
        },
        {
            "number": "6",
            "text": "Yujto a Dios ol ak'ancot jun nivan yaelal d'a yib'anh eb' sk'ulan juntzanh sval tic, yujto max sk'anab'ajej Dios chi' eb'."
        },
        {
            "number": "7",
            "text": "A exxo tic, a d'a yalanhtaxo, e k'ulejnac masanil juntzanh sval tic."
        },
        {
            "number": "8",
            "text": "Palta a ticnaic, yovalil ol e vach' actejcan juntzanhxo ol val tic: Aton oval, chichonk'olal, chucal, b'ajval yed' juntzanh chucal lolonel."
        },
        {
            "number": "9",
            "text": "Manh eyesej d'ayex junjun ex. A juntzanh ix val tic, manh e k'ulej, yujto a co chuc pensaril yed' juntzanh co b'eyb'al d'a yalanhtaxo, toxo ix cactejcani."
        },
        {
            "number": "10",
            "text": "A ticnaic, q'uexmajnacxo co pensar. Vanto svach' b'oi, yic slajanb'i co pensar yed' Dios b'ojinac onh, yic ol co vach' ojtaquejel Dios chi'."
        },
        {
            "number": "11",
            "text": "Yuj chi', manhxalaj yelk'ochi tato israel onh mato maay. Tato ay onh ak'b'il onh circuncidar mato maay. Vach'chom eb' ch'oc chonhab'il, mato icha juntzanh eb' tz'alji caltacte'al anima, vach'chom eb' checab' yaji, ma eb' yic sb'a, malaj yelk'och juntzanh tic. Anhej Cristo ay yelk'ochi, a ayoch d'ayonh junjun onh."
        },
        {
            "number": "12",
            "text": "A Dios ix onh xajanani. Ix onh yak'anoch yicoc, yuj chi' vach'ocab' scutej co b'eyb'al d'a yichanh. Ok'ocab' co k'ool d'a eb' quetanimail, vach'ocab' scutej co pensar d'a eb'. Emnaquilocab' scutej co b'a. Nanamocab' scutej co b'a. Cak'ocab' nivank'olal eb' tz'och smul d'ayonh."
        },
        {
            "number": "13",
            "text": "Max yal co pacan co b'a d'a eb'. Tato ay eb' tz'ak'anoch junoc tas d'a quib'anh, yovalil scak' nivank'olal eb'. Icha ix aj onh yak'an nivank'olal Cristo, icha chi' scutej co b'a cak'an nivank'olal eb'."
        },
        {
            "number": "14",
            "text": "A val junxo tic to sco xajanej co b'a. Tato sco xajanej co b'a, ol co k'anab'ajej juntzanh sval tic. Tato icha chi', tz'acan ton sco k'anab'ajej."
        },
        {
            "number": "15",
            "text": "A Dios avtannac onh och yicoc, yic junk'olal tzonh aj co masanil, yujto junxonhej caj d'a yol sk'ab' Cristo. Yuj chi' te vach' scutej co b'a d'a co cal, yic syak' sjunk'olal Cristo d'ayonh. Anhejtona', scak'an yuj diosal d'ay."
        },
        {
            "number": "16",
            "text": "In gana a val slolonel Cristo b'aj tzeyak'nhejoch e pensar. Tze k'ayb'an e b'a, tzeyak'lan yip e k'ool junjun ex d'a masanil sjelanil Cajal chi'. Slaj e b'itan juntzanh salmo, himno yed' juntzanhxo b'it yic Dios yuj eyak'an yuj diosal d'ay d'a smasanil e k'ool."
        },
        {
            "number": "17",
            "text": "Yalnhej tas sco k'ulej, ma tas scala', co k'ulejocab' d'a sb'i Cajal Jesús yuj cak'an yuj diosal d'a Dios Mamab'il yuuj."
        },
        {
            "number": "18",
            "text": "A ex ix ex ayxo eyetb'eyum, k'anab'ajejec tas syal eb' vinh d'ayex. Smoj tze k'anab'ajej yujto icha chi' sgana Cajal Jesús."
        },
        {
            "number": "19",
            "text": "Anhejtona' ex vinac ex ayxo eyetb'eyum, tze xajanej eb' ix eyetb'eyum chi'. Max yal scomon chichonoch e k'ool d'a eb' ix."
        },
        {
            "number": "20",
            "text": "Yed' ex pax ex uninab'il, k'anab'ajejec tas syal e mam e nun d'ayex, yic ol tzalaj Cajal Jesús eyed'oc."
        },
        {
            "number": "21",
            "text": "A exxo mamab'il ex, manh e comon tzuntzejcot yoval eb' eyuninal, yic vach' max cus eb' eyuuj."
        },
        {
            "number": "22",
            "text": "Anhejtona', ex checab' eyaji, k'anab'ajejec tas syal eb' e patrón. Manhocnhej van ex yilan eb' tze k'anab'ajani, yic stzalaj eb' eyed' e naani, palta d'a smasanil e k'ool tzex munlaji, yuj e xivk'olal d'a Dios."
        },
        {
            "number": "23",
            "text": "Masanil tas tze k'ulej, k'ulejec d'a smasanil e k'ool, ichato a d'a Cajal Jesús van e munlaji, manhoc d'a eb' anima."
        },
        {
            "number": "24",
            "text": "Yujto cojtacxo to a Cajal Jesús chi' ol ak'an spac d'ayonh a onh yuninal onh tic. Yujto a jun Cajal van cak'an servil, aton Cristo."
        },
        {
            "number": "25",
            "text": "Palta a eb' sk'ulan chucal, ol scha spac juntzanh chucal sk'ulej eb' chi'. Ato syala' tastac sk'ulej junjun eb', icha chi' ol aj schaan spac eb'."
        }
    ]
}