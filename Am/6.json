{
    "chapter": "6",
    "verses": [
        {
            "number": "1",
            "text": "Ob'iltac ex mach ex secojtac tz'aj yek' eyuj t'a Sion. Ob'iltac ex malaj tas tze na' t'a Samaria, ex yajalil nación to niwan eyelk'och eyalani, a ex ton tzeyak'och Israel yipoc he k'ool."
        },
        {
            "number": "2",
            "text": "Ha ex tik tzeyal icha tik: Ixiquec t'a chonhab' Calne, tzeyilan sik'lab'il. Axo ta' tzex b'atpax t'a niwan chonhab' Hamat, tzex emul t'a Gat t'a yol yic heb' filisteo. ¿Tom te wach' juntzanh chonhab' chi' t'a quichanh? ¿Tom te niwac juntzanh nación chi' t'a yichanh ko nación tik? xe chi."
        },
        {
            "number": "3",
            "text": "Ha ex tik, malaj he gana tze na'a tato wan sja jun sk'ual yaelal, palta a yuj tas tze k'ulej, wan slak'anb'i ul jun sk'ual yaelal chi'."
        },
        {
            "number": "4",
            "text": "Ha ex tik, a b'aj tzex em tz'eyan he wa'i, yelxo te wach' yilji. Niwan wael tzeyak'a' ayic tze chi'an nok' yunetac calnel yet' nok' kelemtac wacax b'ak'uech."
        },
        {
            "number": "5",
            "text": "Tonhej tzek' tiempo he b'oan juntzanh b'it malaj yelk'ochi, tze b'itan yet' sonal te' arpa icha sk'ulejnac winhaj rey Dawid."
        },
        {
            "number": "6",
            "text": "D'a yol niwac waso tzeyuk' wino. Ha perfume wach' tze k'ana', palta manh jab'oc tzeyak' pensar tato wan yixtaxel yol he nación."
        },
        {
            "number": "7",
            "text": "Ha ex tik, b'ab'el ol ex b'atcan preso t'a ch'oc chonhab'il, icha chi' ol aj slajwiel he q'uinh b'aj tzex b'ulb'ulan chi'."
        },
        {
            "number": "8",
            "text": "Toxo ix sloc sb'i Jehová yak'an sti', aton Yajal t'a Smasanil. Ha tz'alan icha tik: Tzin yaj yik'ojchanhb'ail jun chonhab' yinhtilal winhaj Jacob tik. Manh wal jab'oc scha in k'ol sniwac pat heb', yuj chi' ol wak'och jun chonhab' tik t'a yol sk'ab' heb' ajk'ool yet' masanil tas ay t'ay, xchi Jehová chi'."
        },
        {
            "number": "9",
            "text": "Yuj chi', tato ay lajunhwanhoc heb' winh winak t'a junok pat, ol cham heb' winh slajunhwanhil."
        },
        {
            "number": "10",
            "text": "Ha junok sk'ab' yoc juntzanh chamnac chi' ol ik'anelta sniwanil heb' t'a yol pat yic ol tz'aoc, ol yalan t'a yalnhej mach aycan t'a yol chi': ¿Aytom mach ayek' ed'oc? xchama. Axo junxo chi' ol tak'woc: Malaj mach, xchama. Ol yalanpax jun ix k'anb'an chi': Tz'in xa chi, haxo talaj tz'aji, tzak' b'inaj Jehová, xchama."
        },
        {
            "number": "11",
            "text": "Yujto ol yak'cot yaelal Jehová t'a yib'anh masanil pat, juntzanh niwac pat yet' juntzanh cotac pat, masanil ol ixtaxcanb'atoc."
        },
        {
            "number": "12",
            "text": "¿Tom syal sk'e nok' chej t'a sat k'een tenam? ¿Tom syal smunlaj nok' wacax sd'ocan lu'um t'a yib'anh ha' mar? Palta a ex tik, ix he k'ex tojolal t'a tas tz'ixtanel anima. Ha juntzanh b'eyb'al wach', tzeyala' to chuk."
        },
        {
            "number": "13",
            "text": "Ha ex tik, toxonhej tzeyik'chanh he b'a, yujto ix telwi chonhab' Lodebar eyuuj, palta tocwal ay jab'oc yelk'ochi. Tzeyalanpaxi to syal eyuuj, yujto ix eyik' yune' chonhab' Carnaim."
        },
        {
            "number": "14",
            "text": "Scham wal eyilan a ex israel ex tik. Ha Jehová Dios Yajal t'a Smasanil tz'alan icha tik: Ol in chec junok nación yic syik'ek' he lu'um t'a Hamat t'a yol smojonal t'a stojolal norte, masanto sk'och t'a ha ha' ayoch smojonal t'a stojolal sur, ol ex och t'a syaelal yuj, xchi Jehová chi'."
        }
    ]
}