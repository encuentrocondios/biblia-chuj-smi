{
    "chapter": "1",
    "verses": [
        {
            "number": "1",
            "text": "A in Amós in tic tanhvum in nok' d'a chonhab' Tecoa. Ayic ayoch vinhaj Uzías reyal d'a Judá, axo vinhaj Jeroboam yuninal vinhaj Joás ayoch reyal d'a Israel, chab' ab'il d'a yalanhtax jun nivan quixcab', ix yalan juntzanh lolonel tic Dios d'ayin yic svalel d'a chonhab' Israel."
        },
        {
            "number": "2",
            "text": "Icha sk'anh smak'vaj k'u, icha chi' tz'aj yoch sjaj Jehová d'a jolom vitz Sion d'a Jerusalén. Masanil svalab' luum nok' nok' tz'ixtaxb'ati, stacjipax anh ank'ultac d'a jolom vitz Carmelo."
        },
        {
            "number": "3",
            "text": "Icha tic yalan Jehová: Ix ek' d'a yib'anh sk'ulan chucal eb' aj Damasco, yuj chi' yovalil ol vak'och syaelal eb', yujto icha tz'aj stek'ji ixim trigo, icha chi' ix utaj eb' aj Galaad yuj eb'."
        },
        {
            "number": "4",
            "text": "Yuj chi' ol vak'och sk'ak'al spat eb' rey yinhtilal vinhaj Hazael. A jun k'ak' chi' ol ak'an lajvoquel scuartel vinhaj Ben-adad."
        },
        {
            "number": "5",
            "text": "Yovalil ol in mak'poj masanil spuertail chonhab' Damasco. Ol vak'an satel masanil eb' cajan d'a sch'olanil Avén yed' eb' yajal d'a Bet-edén. Yuj chi' ol ik'chajb'at eb' sirio preso d'a Kir, xchi Jehová."
        },
        {
            "number": "6",
            "text": "A Jehová tz'alan icha tic: Manh jantacoc chucal ix sk'ulej eb' aj Gaza, yuj chi' yovalil ol vak'och syaelal eb', yujto masanil anima cajan d'a juntzanh chonhab' yic Israel ix yik'b'at eb', ix schonhanb'at eb' checab'vumal d'a Edom."
        },
        {
            "number": "7",
            "text": "Yuj chi' ol vak'och sk'ak'al smuroal Gaza chi'. A jun k'ak' chi' ol ak'an lajvoquel scuartel eb'."
        },
        {
            "number": "8",
            "text": "Ol vak' satel eb' ayoch yajalil d'a Asdod yed' pax eb' yajal d'a Ascalón. Yed' masanil in poder ol vak' oval yed' eb' aj Ecrón, manhxa junoc eb' filisteo ol to canoc, xchi Jehová Yajal d'a Smasanil."
        },
        {
            "number": "9",
            "text": "A Jehová tz'alan icha tic: Manh jantacoc chucal ix sk'ulej eb' aj Tiro, yuj chi' yovalil ol vak'och syaelal eb', yujto masanil anima cajan d'a juntzanh chonhab' yic Israel ix schonhb'at eb' checab'vumal d'a Edom, majxo snacot jab'oc sti' yak'nac yed' eb' d'a amigoal."
        },
        {
            "number": "10",
            "text": "Yuj chi' ol vak'och sk'ak'al smuroal Tiro chi'. A jun k'ak' chi' ol ak'an lajvoquel scuartel eb', xchi Jehová."
        },
        {
            "number": "11",
            "text": "A Jehová tz'alan icha tic: Manh jantacoc chucal ix sk'ulej eb' aj Edom, yuj chi' yovalil ol vak'och syaelal eb', yujto ix spech eb' sk'ab' yoc eb' chi' yed' q'uen espada, aton eb' israel. Ix smak'cham eb' d'a malaj yoq'uelk'olal, b'ecan sk'ol eb' ix sk'ulan chucal yed' yoval sk'ool. Majxo b'atlaj yoval sk'ol eb' chi' satk'olal yuuj."
        },
        {
            "number": "12",
            "text": "Yuj chi' ol vak'och sk'ak'al chonhab' Temán. A jun k'ak' chi' ol ak'an lajvoquel scuartel eb' aj Bosra, xchi Jehová."
        },
        {
            "number": "13",
            "text": "A Jehová tz'alan icha tic: Manh jantacoc chucal ix sk'ulej eb' aj Amón, yuj chi' yovalil ol vak'och syaelal eb'. Ayic ix yak'an oval eb' d'a Galaad yic syik'an jab'ocxo slum eb', ix sjac snivanil eb' ix yab'ix eb'."
        },
        {
            "number": "14",
            "text": "Yuj chi' ol vak'och sk'ak'al muro d'a Rabá. A jun k'ak' chi' ol ak'an lajvoquel scuartel eb'. Ol el yav eb' van yak'an oval. A d'a scal oval chi' yed' oval ik' ol yamchaj vinh sreyal eb' yed' eb' soldado nivac yelk'ochi. Ol ik'jocb'at eb' preso d'a ch'oc chonhab'il, xchi Jehová."
        }
    ]
}