{
    "chapter": "3",
    "verses": [
        {
            "number": "1",
            "text": "Yovalil tzojtaquejeli to ayic manto javi jun lajvub' k'ual, ol javoc jun tiempoal te ay smay."
        },
        {
            "number": "2",
            "text": "Yujto ay eb' anima munil ol xajanej sb'a sch'ocoj. Anhej d'a q'uen tumin ol yak'och spensar eb'. Ol yak' ak'umtaquil eb'. Ol yik'chaanh sb'a eb'. Ol comon b'uchvaj eb' d'a Dios. Manh ol sk'anab'ajej eb' tas syal smam snun. Chab'k'olal ol scha junoc tas eb'. Te chuc ol yutoc sb'eyb'al eb'."
        },
        {
            "number": "3",
            "text": "Manh ol xajanej jab'oc sb'a eb', manh junoc mach b'aj ol ok' sk'ool eb'. Ol yal chuc eb' d'a spatic eb' quetanimail. Manh ol sya'ilej snivanil eb'. Icha junoc nok' nok' te ov, icha chi' ol yutoc sb'a eb'. Ol chichonoch sk'ool eb' d'a jantacnhej tas vach'."
        },
        {
            "number": "4",
            "text": "Ayic ol javoc jun tiempoal chi', ol yak'och es eb' d'a yib'anh eb' svach'k'ool. Manh ol xiv jab'oc eb' sk'ulan chucal. Ol laj yaloch sb'a eb' jelanil. Anhej d'a tas sgana snivanil eb' b'aj ol yak'och spensar. Manh xajanoc Dios yuj eb'."
        },
        {
            "number": "5",
            "text": "Ol laj yal eb' icha tic: A d'a Dios van cak'anoch co pensar, xcham eb', palta a sb'eyb'al eb' ol ch'oxaneloc to manhoc Dios ayoch yed' eb'. A achxo jun, tziq'uel a b'a d'a eb' icha chi' syutej sb'a. Manh junnhejoc tzach ek' yed' eb'."
        },
        {
            "number": "6",
            "text": "A d'a scal eb' chi', ata' ay eb' tonhej smontan och eb' ix ix malaj spensar d'a yoltac pat, syak'an musansatil eb' ix eb'. A eb' ix chi', juvinacxoel spensar eb' ix yuj chucal. Tzijtum val juntzanh malaj svach'il snib'ejoch eb' ix, anhej pax ta' ayoch spensar eb' ix."
        },
        {
            "number": "7",
            "text": "A eb' ix chi', masanil tiempo syak'lej eb' ix sk'ayb'an sb'a, palta malaj b'aq'uinh ol yojtaquejel jun k'ayb'ub'al te yel eb' ix chi'."
        },
        {
            "number": "8",
            "text": "Icha ajnac schichonoch sk'ool vinhaj Janes yed' vinhaj Jambres d'a vinhaj Moisés, icha pax chi' schichonoch sk'ool eb' anima sval tic d'a jun k'ayb'ub'al te yel. Toxonton juvinaquel spensar eb'. A sb'eyb'al eb' sch'oxaneli to manhoc d'a Dios ayoch spensar eb'."
        },
        {
            "number": "9",
            "text": "Palta a eb' chi', ol checlajel eb' d'a yichanh eb' anima smasanil to malaj spensar eb', yuj chi' manh ol yak'laj ganar eb'. Icha ajnac scheclajel eb' vinh chichonnac och sk'ool d'a vinhaj Moisés chi', icha chi' ol aj scheclajel eb'."
        },
        {
            "number": "10",
            "text": "A ach tic, ojtac in k'ayb'ub'al, in b'eyb'al yed' tas ix vutej in pensar. Ix ila' tas ix vutej vak'anoch Cajal Jesús d'a in k'ool. Ix il jantac in nivank'olal yed' pax tas ix vutej in xajanan eb' anima."
        },
        {
            "number": "11",
            "text": "Anhejtona' ix ila' tas ix vutej in tek'b'an in b'a d'a scal juntzanh tas ix ak'jioch d'a vib'anh d'a chonhab' Antioquía, d'a Iconio yed' d'a Listra. Te nivan yaelal ix vab' d'a juntzanh chonhab' chi', palta a Cajal Jesús ix in colanel d'a yol sk'ab' masanil."
        },
        {
            "number": "12",
            "text": "A mach snib'an stojolb'itej sb'eyb'al yujto junxonhej tz'ajcan yed' Cristo Jesús, val yel ol ak'jococh yaelal d'a yib'anh yuj eb' anima."
        },
        {
            "number": "13",
            "text": "Axo eb' te chuc sb'eyb'al yed' eb' tz'ak'an musansatil eb' anima, ol vach' b'atcan eb' d'a scal chucal chi'. Tz'ak'vi musansatil eb', tz'ak'jipax musansatil eb'."
        },
        {
            "number": "14",
            "text": "Palta a ach tic, tek'an val tzutej ak'anoch a pensar d'a juntzanh k'ayb'ub'al a k'ayb'ejnac. Ak'nhej och juntzanh k'ayb'ub'al chi' d'a a k'ool, yujto ojtac mach k'ayb'annac ach."
        },
        {
            "number": "15",
            "text": "Atax yic ix ach cotoch uninal, atax ta' ix a yamoch a k'ayb'an Slolonel Dios Tz'ib'ab'ilcani. Aton Slolonel chi' tz'ak'an jelanb'oc co pensar yic tzonh colchaji, yuj cak'anoch Cristo Jesús d'a co k'ool."
        },
        {
            "number": "16",
            "text": "A masanil Slolonel chi', a Dios chi' ix ak'an tz'ib'chajoc, yuj chi' ay yopisio onh sk'ayb'ani. Ay yopisio onh scachanoch vaan. Ay yopisio yak'an b'o co pensar. Ay pax yopisio onh sk'ayb'an d'a tas scutej co tojolb'itan co b'eyb'al."
        },
        {
            "number": "17",
            "text": "Icha chi' yopisio Slolonel chi', yic a onh yic onhxo Dios, tz'acan snachajel cuuj, syalnhej pax co k'ulan jantacnhej tas vach'."
        }
    ]
}