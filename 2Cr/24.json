{
    "chapter": "24",
    "verses": [
        {
            "number": "1",
            "text": "Ha winhaj Joás chi', uque' ab'il sk'inal winh ayic ix schaanel yich winh yak'an reyal. 40 ab'il ix yak' reyal winh t'a Jerusalén. Sibia sb'i ix snun winh, aj Beerseba ix."
        },
        {
            "number": "2",
            "text": "Masanil tas ix sk'ulej winhaj Joás chi', yacb'an pitzanto winhaj sacerdote Joiada chi', te wach'nhej t'a yichanh Jehová."
        },
        {
            "number": "3",
            "text": "Ha winhaj Joiada chi' ix sayan chavanh eb' ix yetb'eyum winhaj Joás chi', ay yalyuninal winh yet' eb' ix."
        },
        {
            "number": "4",
            "text": "Ix ek' jab'oc tiempo, ix snaan winhaj rey Joás chi' to sb'ochajxi stemplo Jehová."
        },
        {
            "number": "5",
            "text": "Yuj chi' ix smolb'ej eb' winh sacerdote winh yet' eb' winh levita, ix yalan winh t'a eb' winh icha tik: Ixiquec t'a masanil chonhab' t'a yol yic Judá tik, sb'at e molb'an q'uen tumin, aton q'uen syak'taxon eb' quetchonhab' tik t'a junjun ab'il yic sb'ochajxi stemplo Dios tik. Hak'ek val eyip e b'ati, xchi winh. Palta maj yak'och val eb' winh t'a sk'ool sb'ati."
        },
        {
            "number": "6",
            "text": "Yuj chi' ix avtaj winhaj sat sacerdote Joiada yuj winhaj rey Joás chi', ix yalan winh icha tik: --¿Tas yuj max ak'och t'a a k'ol iptzitan eb' winh levita yic sb'at yik'cot q'uen ofrenda eb' winh t'a yol yic Judá yet' t'a Jerusalén tik, icha yalnaccan winhaj Moisés schecab' Jehová to masanil eb' quetisraelal smolan q'uen tumin yic sb'ochaj scajnub' scaxail strato Jehová? xchi winh rey chi'."
        },
        {
            "number": "7",
            "text": "Yujto a ix Atalía yet' eb' ochnac tzak'an yuj ix, ix ixtanb'at stemplo Jehová chi'. Ha juntzanh yamk'ab' nivac yelk'och yic templo chi', a ix sk'an eb' yic tz'och eb' ejmelal t'a jun comon dios Baal."
        },
        {
            "number": "8",
            "text": "Yuj chi' ix schec winhaj rey Joás chi' b'ochaj jun te' caxa, haxo t'a stielta stemplo Jehová ix schec winh ak'chajcan te'."
        },
        {
            "number": "9",
            "text": "Ix schecan winh alchajel t'a masanil yol yic Judá yet' t'a Jerusalén chi' to tz'ik'chajcot q'uen ofrenda alb'ilcan yuj winhaj Moisés schecab' Jehová t'a tzinan lu'um."
        },
        {
            "number": "10",
            "text": "Masanil eb' winh yajal yaji yet' masanil anima, t'a val smasanil sk'ol eb' ix yaq'uem yofrenda t'a yol jun caxa chi', masanto ix b'ud'ji te' yuj eb'."
        },
        {
            "number": "11",
            "text": "Axo eb' winh levita tz'ik'anb'at te' caxa chi' t'a winh rey chi', haxo yic syilan winh to b'ut'anxo te', tz'avtaj winh stz'ib'um winh yet' jun winh ayoch yopisio yuj winh sat sacerdote. Secanelta q'uen tumin chi' eb' winh t'a yol te' caxa chi', sb'at yak'anxican te' eb' winh b'aj aycan chi'. Icha chi' syutej eb' winh t'a junjun k'u, yuj chi' niwan q'uen tumin chi' ix molchaji."
        },
        {
            "number": "12",
            "text": "Ha winh rey chi' yet' winhaj sacerdote Joiada chi' ix yak' q'uen tumin chi' eb' winh t'a eb' winh ayoch yilan munlajel sb'o t'a stemplo Jehová chi', yic saychaj eb' winh mak'umpoj q'ueen, eb' winh nhicum te', eb' winh smunlaj t'a q'uen hierro yet' t'a q'uen bronce, yic wach' sb'ochajxi templo chi'."
        },
        {
            "number": "13",
            "text": "Yuj chi' a eb' winh tz'ilan munlajel chi', a eb' winh scuchb'an eb' winh swach' b'oanxi templo chi'. Ix sb'o eb' winh icha val yajtaxon t'a yichb’anel, te wach' ix ajxican sb'o yuj eb' winh."
        },
        {
            "number": "14",
            "text": "Axo yic ix lajvi sb'oel yuj eb' winh, ix yik'anb'at q'uen tumin eb' winh ixto cani, ix yak'an q'uen eb' winh t'a winh rey yet' t'a winhaj sacerdote Joiada chi'. Axo yet' q'ueen ix schec winh rey chi' b'ochaj yamk'ab' yic templo chi', aton juntzanh sk'anchaji ayic tz'och ejmelal yet' juntzanh sk'anchaj t'a altar yuj silab' snhusjitz'aoc, icha q'uen nivac cuchara yet' juntzanhxo yamk'ab' nab'a oro, ma plata. Yacb'an pitzanto winhaj sacerdote Joiada chi', snhusjitz'anhej silab' t'a stemplo Jehová."
        },
        {
            "number": "15",
            "text": "Palta ix ichamvinacax winhaj Joiada chi', 130 ab'il sk'inal winh ayic ix cham winh."
        },
        {
            "number": "16",
            "text": "Ha t'a schonhab' winhaj David ix mucji winh, aton b'aj smucchaj eb' winh rey. Ha tas ix sk'ulej winh te wach'nhej yuj swach'iloc eb' yetisraelal, wach' ix yutej winh yak'an servil Dios yet' t'a stemplo."
        },
        {
            "number": "17",
            "text": "Ayic toxo ix cham winhaj Joiada chi', ix javi eb' winh yajal yaj t'a Judá, ix em nhojan eb' winh t'a winhaj rey Joás chi' yic smontan winh eb' winh. Axo ix aji, ix och t'a spensar winh tas ix yal eb' winh chi'."
        },
        {
            "number": "18",
            "text": "Yuj chi' ix yactejcan stemplo Jehová eb', aton sDiosal smam yicham eb'. Axo t'a yechel comon dios Asera ix och eb' ejmelal yet' t'a juntzanhxo comon dios. Yuj chi' ix cot yoval sk'ol Jehová t'a eb' aj Judá chi' yet' t'a eb' aj Jerusalén chi'."
        },
        {
            "number": "19",
            "text": "Ix scheccot eb' schecab' Jehová yic tzul yalan eb' to smeltzajxi eb' t'a Jehová chi', palta majxo schalaj yab' eb' tas ix yal eb' checab' chi'."
        },
        {
            "number": "20",
            "text": "Yuj chi', ix och Yespíritu Dios t'a winhaj Zacarías yuninalcan winhaj Joiada chi'. Ix q'ue linhan winh t'a jun lugar chaanh, ix yalan winh t'a masanil anima chi' icha tik: Ha Jehová Dios tz'alan icha tik: ¿Tas yuj max e k'anab'ajej in checnab'il? ¿Tas yuj tze saycot eyaelal t'a eyib'anh? Yujto ix in eyactajcani, yuj chi' ol ex vactejpaxcani, xchi Jehová, xchi winh."
        },
        {
            "number": "21",
            "text": "Palta ix och eb' ajk'olal smasanil t'a winh, ix snaan eb' tas tz'aj smilancham winh eb'. Ix yalan winhaj rey Joás chi' to sjulq'uenajcham winh t'a yamaq'uil stemplo Jehová. Icha chi' ix aj scham winh."
        },
        {
            "number": "22",
            "text": "Ha winhaj Joás chi', majxo snacotlaj jantac swach'k'olal winhaj Joiada chi' ix yak' t'a winh, palta to ix schec miljoccham winhaj Zacarías winh, aton winh yuninal winhaj Joiada chi'. Ayic van scham winhaj Zacarías chi', ix yalan winh icha tik: Aocab' Jehová tz'ilan jun tik, ha' ol ak'an yowalil, xchi winh."
        },
        {
            "number": "23",
            "text": "Ayic ix el yab'ilal scham winh, ix javi eb' soldado sirio yak' oval yet' winhaj Joás chi'. Ix javi eb' t'a Judá yet' t'a Jerusalén. Tzijtum eb' yajal yaj t'a Judá chi' ix smilcham eb'. Ix yik'anek' masanil tas ay stojol eb', ix yak'anb'at eb' t'a winh sreyal Damasco."
        },
        {
            "number": "24",
            "text": "Jayvannhej eb' soldado sirio ix javi yak' oval chi', haxo Jehová ix ak'anoch jantac eb' soldado yic Judá chi' t'a yol sk'ab' eb', yujto ix actajcan Jehová chi' yuj eb', aton sDiosal eb' yet' eb' smam yicham. Icha val chi' ix aj yab'an syail winhaj Joás chi' yuj chukal ix sk'ulej."
        },
        {
            "number": "25",
            "text": "Ayic ix el eb' sirio t'a yol yic Judá chi', te niwan ix ajkan winhaj Joás chi' slajvi yuj eb'. Axo eb' winh ayoch yajalil yet' winh, ix sna' eb' winh tas syutej eb' winh swach' milancham winh, yic syak'anek' spak schamel winh yuninal winhaj sacerdote Joiada chi' eb' winh. Yuj chi' ix swach' milejcham winh eb' winh t'a sat sch'at. Ixlajwi chi', ix mucji winh t'a schonhab' winhaj David, palta manhoc b'aj smucchaj eb' winh rey."
        },
        {
            "number": "26",
            "text": "Ha eb' winh ix wach' milancham winhaj Joás chi', aton winhaj Zadad yune' ix Simat aj Amón yet' winhaj Jozabad yune' ix Simrit aj Moab."
        },
        {
            "number": "27",
            "text": "Ha jantacto yab'ixal winhaj Joás chi' yet' eb' yuninal winh yet' lolonel ix yal eb' schecab' Dios t'a winh yet' yab'ixal b'aj swach' b'oejxi stemplo Jehová winh, aycan b'aj tz'ib'ab'ilcan yab'ixal eb' winh rey. Axo winhaj Amasías yuninal winh ix ochcan reyal sq'uexuloc."
        }
    ]
}