{
    "chapter": "13",
    "verses": [
        {
            "number": "1",
            "text": "Ayic 18 ab'ilxo yoch vinhaj Jeroboam reyal d'a Israel, ix schaanel yich vinhaj Abías yak'an reyal d'a Judá."
        },
        {
            "number": "2",
            "text": "Oxe' ab'il ix yak' reyal vinh d'a Jerusalén. Micaías sb'i ix snun vinh, yisil ix vinhaj Uriel aj Gabaa. Ix yak' oval vinhaj Abías chi' yed' vinhaj Jeroboam."
        },
        {
            "number": "3",
            "text": "A vinhaj Abías chi', ix b'at vinh yed' 400 mil eb' vinh soldado te tek'an, te jelan pax eb' vinh d'a oval, aton eb' vinh sik'b'ilel yuj vinh. Axo vinhaj Jeroboam chi', ix cot pax vinh yed' 800 mil eb' soldado sik'b'il pax el yuj vinh."
        },
        {
            "number": "4",
            "text": "Ix b'at vinhaj Abías chi' d'a lum jolom vitz Zemaraim d'a yol yic Efraín, ix yalan vinh icha tic: Ach Jeroboam yed' masanil israel ayek' ed'oc, ab'ec:"
        },
        {
            "number": "5",
            "text": "¿Tom manh eyojtacoc to a Jehová co Diosal a onh israel onh tic ix ak'ancan jun opisio tic d'a vinhaj David yed' d'a eb' yinhtilal d'a junelnhej, yic syak'an reyal, jun trato max yal-laj sq'uexchaji?"
        },
        {
            "number": "6",
            "text": "Axo vinhaj Jeroboam chi', vinh yuninal vinhaj Nabat, schecab' vinhaj Salomón, ix och vinh ajk'olal d'a vinh yajalil chi'."
        },
        {
            "number": "7",
            "text": "Ix yak'anoch sb'a juntzanh jaragana vinac chuc spensar yed' vinh, ix yak'an oval vinh yed' vinhaj Roboam yuninal vinhaj Salomón. Yujto unin vinacto vinhaj Roboam chi', manta val spensar vinh, yuj chi' maj yal stek'b'an sb'a vinh d'a yichanh eb'."
        },
        {
            "number": "8",
            "text": "A ticnaic jun, a e naani to ol yal eyak'an oval qued' a onh yinhtil onh vinhaj David tic, ak'b'il jun opisio tic d'ayonh yuj Jehová. Anhej yujto nivan e b'isul, eyed'nac pax juntzanh yechel vacax nab'a oro ix schec b'ojoc vinhaj Jeroboam chi', yic tz'och e diosaloc, yuj juntzanh chi' ol eyak' ganar e naani."
        },
        {
            "number": "9",
            "text": "Ix e pechpaxel eb' sacerdote yic Jehová, eb' yinhtilal vinhaj Aarón yed' eb' levita. Ix e comon sik'anoch eb' sacerdote icha sb'eyb'al juntzanhxo ch'oc nacional. Yalnhej mach sjavi yed' junoc nok' quelem vacax yed' ucvanhoc nok' ch'ac calnel, a jun chi' tz'ochcan sacerdoteal d'a juntzanh e diosal manh diosoc chi'."
        },
        {
            "number": "10",
            "text": "Palta a onhxo tic, malaj b'aj ix cactejcan Jehová co Diosal. A eb' sacerdote ayoch yak' servil Jehová d'a co cal, aton eb' yinhtilal vinhaj Aarón yed' juntzanhxo eb' levita scolvaj yed' eb'."
        },
        {
            "number": "11",
            "text": "Aton eb' chi' snhusantz'a silab' yed' incienso d'a Jehová d'a junjun q'uinhib'alil yed' d'a junjun yemk'ualil. Syak'anpaxem ixim pan eb' te vach' d'a sat mexa ayoch oro d'ay d'a yichanh Jehová, syak'anpaxoch sk'ak'al candil eb' nab'a oro d'a junjun yemk'ualil. A onh tic sco k'anab'ajej val icha tas syal Jehová co Diosal, palta a exxo tic, ix eyiq'uel e b'a d'ay."
        },
        {
            "number": "12",
            "text": "A Dios ayoch qued'oc, a eb' sacerdote, listaxo yaj eb' spu'an q'uen strompeta yic scak'an oval eyed'oc. Ex vetisraelal, manh eyak' oval yed' Jehová co Diosal yed' eb' co mam quicham, yujto manh ol eyak'laj ganar, xchi vinhaj Abías chi' d'a eb'."
        },
        {
            "number": "13",
            "text": "Palta axo vinhaj Jeroboam, toxo ix yal vinh d'a nanhal eb' soldado to a d'a spatic eb' soldado yic Judá scot eb', axo nanhalxo eb' scan d'a yichanh eb' yic Judá chi'."
        },
        {
            "number": "14",
            "text": "Axo ix yilanb'at eb' yic Judá chi' to vanxo sjavi eb' soldado d'a spatic eb' yed' d'a yichanh eb', yuj chi' ix tevi eb' d'a Jehová, ix spu'an q'uen strompeta eb' sacerdote."
        },
        {
            "number": "15",
            "text": "Ayic ix el yav eb' yic Judá chi' yic oval, axo Dios ix ak'an och vinhaj Jeroboam chi' yed' masanil eb' yetisraelal d'a yol sk'ab' vinhaj Abías sreyal Judá chi'."
        },
        {
            "number": "16",
            "text": "Icha chi' ix aj yel lemnaj eb' israel d'a eb' yic Judá chi'."
        },
        {
            "number": "17",
            "text": "A vinhaj Abías chi' yed' eb' soldado, te nivan anima ix smilcham eb'. 500 mil soldado yic Israel sik'b'il yajel ix chami."
        },
        {
            "number": "18",
            "text": "Yuj chi' emnaquilxonhej ix yutej sb'a eb' israel d'a jun tiempoal chi'. Axo eb' yic Judá chi', ix yak' ganar eb' d'a yib'anh eb', yujto ix yak'och Jehová eb' yipoc sk'ool, aton sDiosal eb' yed' eb' smam yicham."
        },
        {
            "number": "19",
            "text": "Ix b'at eb' soldado vinhaj Abías chi' d'a spatic eb' yic vinhaj Jeroboam chi', ix yik'ancanek' juntzanh schonhab' vinhaj Jeroboam chi' eb', aton Betel, Jesana yed' Efraín yed' yaldeail junjun."
        },
        {
            "number": "20",
            "text": "A vinhaj Jeroboam chi', majxo yik'laj yip yopisio vinh chi' yacb'an pitzan vinhaj Abías chi'. Axo Jehová ix ik'anel sq'uinal vinhaj Jeroboam chi', ix cham vinh."
        },
        {
            "number": "21",
            "text": "Ix yik' val yip yopisio vinhaj Abías chi'. 14 eb' ix yetb'eyum vinh, 22 eb' yuninal vinh yed' 16 eb' ix yisil."
        },
        {
            "number": "22",
            "text": "A jantacto yab'ixal vinhaj Abías chi' yed' tastac sk'ulejnac vinh, aycan d'a yumal ix stz'ib'ejcan vinhaj Iddo schecab' Dios."
        }
    ]
}