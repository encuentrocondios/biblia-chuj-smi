{
    "chapter": "13",
    "verses": [
        {
            "number": "1",
            "text": "Ayic 18 ab'ilxo yoch winhaj Jeroboam reyal t'a Israel, ix schaanel yich winhaj Abías yak'an reyal t'a Judá."
        },
        {
            "number": "2",
            "text": "Oxe' ab'il ix yak' reyal winh t'a Jerusalén. Micaías sb'i ix snun winh, yisil ix winhaj Uriel aj Gabaa. Ix yak' owal winhaj Abías chi' yet' winhaj Jeroboam."
        },
        {
            "number": "3",
            "text": "Ha winhaj Abías chi', ix b'at winh yet' 400 mil heb' winh soldado te tek'an, te jelan pax heb' winh t'a owal, aton heb' winh sik'b'ilel yuj winh. Axo winhaj Jeroboam chi', ix cot pax winh yet' 800 mil heb' soldado sik'b'il pax el yuj winh."
        },
        {
            "number": "4",
            "text": "Ix b'at winhaj Abías chi' t'a lum jolom witz Zemaraim t'a yol yic Efraín, ix yalan winh icha tik: Ach Jeroboam yet' masanil israel ayek' ed'oc, ab'ec:"
        },
        {
            "number": "5",
            "text": "¿Tom manh eyojtakoc to a Jehová ko Diosal a onh israel onh tik ix ak'ankan jun opisio tik t'a winhaj Dawid yet' t'a heb' yinhtilal t'a junelnhej, yic syak'an reyal, jun trato max yal-laj sk'exchaji?"
        },
        {
            "number": "6",
            "text": "Axo winhaj Jeroboam chi', winh yuninal winhaj Nabat, schekab' winhaj Salomón, ix och winh ajk'olal t'a winh yajalil chi'."
        },
        {
            "number": "7",
            "text": "Ix yak'anoch sb'a juntzanh jaragana winak chuk spensar yet' winh, ix yak'an owal winh yet' winhaj Roboam yuninal winhaj Salomón. Yujto unin winacto winhaj Roboam chi', manta wal spensar winh, yuj chi' maj yal stek'b'an sb'a winh t'a yichanh heb'."
        },
        {
            "number": "8",
            "text": "Ha ticnaik jun, a he naani to ol yal eyak'an owal qued' a onh yinhtil onh winhaj Dawid tik, ak'b'il jun opisio tik t'ayonh yuj Jehová. Anhej yujto niwan he b'isul, eyed'nac pax juntzanh yechel wakax nab'a oro ix schec b'ojoc winhaj Jeroboam chi', yic tz'och he diosaloc, yuj juntzanh chi' ol eyak' ganar he naani."
        },
        {
            "number": "9",
            "text": "Ix he pechpaxel heb' sacerdote yic Jehová, heb' yinhtilal winhaj Aarón yet' heb' lewita. Ix he comon sik'anoch heb' sacerdote icha sb'eyb'al juntzanhxo ch'oc nacional. Yalnhej mach sjawi yet' junok nok' quelem wakax yet' ucwanhoc nok' ch'ac kalnel, a jun chi' tz'ochkan sacerdoteal t'a juntzanh he diosal manh diosoc chi'."
        },
        {
            "number": "10",
            "text": "Palta a onhxo tik, malaj b'aj ix kactejkan Jehová ko Diosal. Ha heb' sacerdote ayoch yak' serwil Jehová t'a ko kal, aton heb' yinhtilal winhaj Aarón yet' juntzanhxo heb' lewita skolwaj yet' heb'."
        },
        {
            "number": "11",
            "text": "Aton heb' chi' snhusantz'a silab' yet' incienso t'a Jehová t'a junjun q'uinhib'alil yet' t'a junjun yemk'ualil. Syak'anpaxem ixim pan heb' te wach' t'a sat mexa ayoch oro t'ay t'a yichanh Jehová, syak'anpaxoch sk'ak'al candil heb' nab'a oro t'a junjun yemk'ualil. Ha onh tik sko k'anab'ajej wal icha tas syal Jehová ko Diosal, palta a exxo tik, ix eyik'el he b'a t'ay."
        },
        {
            "number": "12",
            "text": "Ha Dios ayoch qued'oc, a heb' sacerdote, listaxo yaj heb' spu'an k'een strompeta yic skak'an owal eyed'oc. Ex wetisraelal, manh eyak' owal yet' Jehová ko Diosal yet' heb' ko mam quicham, yujto manh ol eyak'laj ganar, xchi winhaj Abías chi' t'a heb'."
        },
        {
            "number": "13",
            "text": "Palta haxo winhaj Jeroboam, toxo ix yal winh t'a nanhal heb' soldado to ha t'a spatic heb' soldado yic Judá scot heb', haxo nanhalxo heb' skan t'a yichanh heb' yic Judá chi'."
        },
        {
            "number": "14",
            "text": "Axo ix yilanb'at heb' yic Judá chi' to wanxo sjawi heb' soldado t'a spatic heb' yet' t'a yichanh heb', yuj chi' ix tewi heb' t'a Jehová, ix spu'an k'een strompeta heb' sacerdote."
        },
        {
            "number": "15",
            "text": "Ayic ix el yav heb' yic Judá chi' yic owal, haxo Dios ix ak'an och winhaj Jeroboam chi' yet' masanil heb' yetisraelal t'a yol sk'ab' winhaj Abías sreyal Judá chi'."
        },
        {
            "number": "16",
            "text": "Icha chi' ix aj yel lemnaj heb' israel t'a heb' yic Judá chi'."
        },
        {
            "number": "17",
            "text": "Ha winhaj Abías chi' yet' heb' soldado, te niwan anima ix smilcham heb'. 500 mil soldado yic Israel sik'b'il yajel ix chami."
        },
        {
            "number": "18",
            "text": "Yuj chi' emnaquilxonhej ix yutej sb'a heb' israel t'a jun pekti’ chi'. Axo heb' yic Judá chi', ix yak' ganar heb' t'a yib'anh heb', yujto ix yak'och Jehová heb' yipoc sk'ool, aton sDiosal heb' yet' heb' smam yicham."
        },
        {
            "number": "19",
            "text": "Ix b'at heb' soldado winhaj Abías chi' t'a spatic heb' yic winhaj Jeroboam chi', ix yik'ankanek' juntzanh schonhab' winhaj Jeroboam chi' heb', aton Betel, Jesana yet' Efraín yet' yaldeail junjun."
        },
        {
            "number": "20",
            "text": "Ha winhaj Jeroboam chi', majxo yik'laj yip yopisio winh chi' yacb'an pitzan winhaj Abías chi'. Axo Jehová ix ik'anel sk'inal winhaj Jeroboam chi', ix cham winh."
        },
        {
            "number": "21",
            "text": "Ix yik' wal yip yopisio winhaj Abías chi'. 14 heb' ix yetb'eyum winh, 22 heb' yuninal winh yet' 16 heb' ix yisil."
        },
        {
            "number": "22",
            "text": "Ha jantacto yab'ixal winhaj Abías chi' yet' tastac sk'ulejnac winh, aykan t'a yumal ix stz'ib'ejkan winhaj Iddo schekab' Dios."
        }
    ]
}