{
    "chapter": "16",
    "verses": [
        {
            "number": "1",
            "text": "Ayic 36 ab'ilxo yoch winhaj Asa reyal, ix cot winhaj Baasa sreyal Israel yak' oval t'a Judá. Ix schaanel yich winhaj Baasa chi' sb'oanoch smuroal chonhab' Ramá yic smacan b'e winh yic manhxa mach sk'och t'a yol yic Judá chi'."
        },
        {
            "number": "2",
            "text": "Yuj chi' ix yiq'uelta masanil q'uen oro yet' q'uen plata winhaj rey Asa chi' t'a stemplo Jehová yet' q'uen ay t'a spalacio winh, ix yak'anb'at q'uen winh t'a winhaj Ben-adad sreyal Siria cajan t'a Damasco. Ix yalanb'at winh icha tik:"
        },
        {
            "number": "3",
            "text": "Co b'o junok co trato, icha yutejnac sb'a eb' winh co mam. Tik svak'b'at q'uen oro yet' q'uen plata t'ayach. Ak' lajvoc a trato yet' winhaj Baasa sreyal Israel, yic wach' tz'och vaan winh yak'an oval t'ayin, xchib'at winhaj Asa chi'."
        },
        {
            "number": "4",
            "text": "Ix scha sk'ol winhaj Ben-adad tas ix yal winhaj rey Asa chi', yuj chi' ix schecancot juntzanh eb' soldado winh yet' eb' yajalil yic scot eb' yak' oval t'a juntzanh chonhab' yic Israel. Ix yak'an ganar chonhab' Ijón eb', chonhab' Dan, chonhab' Abel-naim yet' juntzanh chonhab' b'aj sik'chajcan ixim trigo t'a yol yic Neftalí."
        },
        {
            "number": "5",
            "text": "Ayic ix yab'an jun chi' winhaj Baasa chi', ix yactan winh sb'oanq'ue Ramá chi' yuj scolan schonhab'."
        },
        {
            "number": "6",
            "text": "Ix yik'anb'at masanil anima winhaj rey Asa chi', aton eb' ay t'a yol yic Judá, ix b'at yik'ancot q'uen q'ueen eb' yet' te te' toxo ix smolb'ej winhaj Baasa b'aj van sb'oanq'ue Ramá chi'. Axo yet' juntzanh chi' ix sb'oq'ue smuroal chonhab' Geba yet' chonhab' Mizpa eb'."
        },
        {
            "number": "7",
            "text": "Ha t'a jun pekti’ chi', ix javi jun winh schecab' Dios scuchan Hanani t'a winhaj rey Asa chi', ix yalan winh icha tik: Ha eb' soldado yic Siria ix ak'och yipoc a k'ool, manhoc Jehová, yuj chi' toxo ix el eb' t'a yol a k'ab'."
        },
        {
            "number": "8",
            "text": "¿Tom maxtzac a nacoti ayic yak'annac oval eb' aj Etiopía yet' eb' aj Libia ed'oc? Manhxo jantacoc eb' soldado, nok' chej yet' jantac carruaje yic oval yet'nac eb', palta ak'nac ganar eb' yuj Jehová, yujto a ak'nacoch yipoc a k'ool."
        },
        {
            "number": "9",
            "text": "Yujto a Jehová syilnhej masanil tas tzuji t'a yol yib'anhk’inal tik, sch'oxan spoder t'a eb' tojol syutej spensar t'ay, tato syak'och eb' yipoc sk'ool sik'lab'il. Axo ticnaic, a jun tas ix a k'ulej tik, lajan val icha sk'ulej junok anima malaj spensar. Yuj chi', a ticnaic yet' ol b'eynhej tiempo, aynhej eb' ol ak'an oval ed'oc, xchi winh schecab' Dios chi' t'a winh."
        },
        {
            "number": "10",
            "text": "Ix cot yoval winhaj rey Asa chi' sik'lab'il t'a winh schecab' Dios chi', ix schecan winh ak'chajoch winh t'a preso. Anheja' t'a jun pekti’ chi', tzijtum eb' t'a yol chonhab' chi' ix ak'jioch syaelal yuj winh."
        },
        {
            "number": "11",
            "text": "Ha jantacto yab'ixal winhaj rey Asa, ayic ix el yich masanto ix lajvi, aycan b'aj tz'ib'ab'ilcan yab'ixal eb' sreyal Judá yet' eb' sreyal Israel."
        },
        {
            "number": "12",
            "text": "Ayic 39 ab'ilxo yoch winh reyal, ix och jun ilya te ov t'a yoc winh, palta maj sna sb'a sk'ol winh yuj jun yaelal chi', manhoc t'a Jehová ix yal sb'a winh, palta to ha t'a eb' anhtum b'aj ix b'at winh."
        },
        {
            "number": "13",
            "text": "Ayic ix tz'acvi 41 ab'il yoch winh reyal, ix cham winh."
        },
        {
            "number": "14",
            "text": "Ix mucji winh b'aj ix schec b'ojoc yet'tal t'a schonhab' winhaj David. Nivan perfume ix yak'och eb' t'a yib'anh b'aj ix b'achchaj snivanil winh, ix och pax masanil macanhil tas suk'uq'ui sjab' t'a winh, aton tas te wach' yaj sb'oi. Ix yak'anoch jun niwan k'ak' eb' yic sch'oxanel eb' to niwan yelk'och winh t'a sat eb'."
        }
    ]
}