{
    "chapter": "2",
    "verses": [
        {
            "number": "1",
            "text": "Ix snaan winhaj Salomón sb'ok'e spalacio yet' pax kajnub' b'aj tz'och ejmelal t'a Jehová."
        },
        {
            "number": "2",
            "text": "Yuj chi', ix sik'el 70 mil heb' cuchum ikatz winh yet' 80 mil heb' tzeyum k'een t'a jolomtac witz yet' 3 mil 600 heb' tz'ilan munlajel chi'."
        },
        {
            "number": "3",
            "text": "Ixlajwi chi' ix yalanb'at winh t'a winhaj Hiram sreyal Tiro icha tik: ¿Tzam ak'cot te' k'ute' t'ayin icha ix a k'ulej yet' winh in mam ayic ix sb'oank'e spalacio winh b'aj kajnajnac?"
        },
        {
            "number": "4",
            "text": "Ha ticnaik ol in b'ok'e jun templo b'aj ol onh och ejmelal t'a Jehová ko Diosal a onh israel onh tik, yicnhej ol ajoc. Ata' ol nhuschajtz'a incienso suk'uq'ui sjab' yuj quik'anchaanh Jehová chi'. Ol empax tzolan ixim pan t'a yichanh. Ol nhusjoc pax tz'a silab' t'a q'uinhib'alil, t'a yemk'ualil yet' pax t'a sk'ual ik'oj ip, t'a yic tz'alji k'een uj yet' t'a juntzanhxo q'uinh tz'och yuj quik'anchaanh Jehová ko Diosal icha syal schecnab'il ak'b'ilkan t'ayonh israel onh tik, yic sko k'anab'ajej t'a masanil tiempo."
        },
        {
            "number": "5",
            "text": "Ha jun templo ol in b'o chi', te niwan ol ajoc, yujto a ko Diosal chi', yelxo ek'al sniwanil yelk'och t'a yichanh masanil juntzanh comon Dios."
        },
        {
            "number": "6",
            "text": "Palta jun, ¿tom ay junok mach ol yal sb'oank'e jun templo chi'? Inatax satcha’anh niwan, palta max yab'laj b'aj tz'aj Dios chi'. ¿Tas waj a in tik, yuj chi' ol in b'ok'e jun templo b'aj syal skajnaj Jehová chi'? Anhej am junok lugar b'aj snhuschajtz'a incienso t'a yichanh syal in b'oani."
        },
        {
            "number": "7",
            "text": "Yuj chi' ak'cot junok winh winak yojtak wal smunlaj t'a k'een oro, t'a k'een plata, t'a k'een bronce yet' t'a k'een hierro yet' t'a anh ch'al k'ik'mutz'inac, yaxmaquinac yet' chacchac, to syalpax sb'oanoch yechel yalnhej tastac winh. Ha winh ol kolwaj yet' heb' k'ayb'ab'il t'a juntzanh chi' ay t'a Judá yet' t'a Jerusalén tik, aton heb' ix sik'chajkanoch yuj winh in mam."
        },
        {
            "number": "8",
            "text": "Anhejtona' tzak'anpaxcot te te' ay t'a Líbano t'ayin, aton te' k'ute', te' tzicap yet' te' sándalo, yujto wojtak to a heb' a munlajwum, te jelan heb' t'a ch'acoj te' t'a Líbano chi'. Axo heb' in munlajwum tik, ol kolwaj heb' yet' heb' ic chi',"
        },
        {
            "number": "9",
            "text": "yic niwan te' syak'el heb', yujto a jun templo ol in b'ok'e chi' te niwan ol ajoc, satub'tac pax ol aj yilji."
        },
        {
            "number": "10",
            "text": "Ol wak'b'at swael heb' a munlajwum chi'. Ol wak'b'at 60 mil quintaloc ixim trigo, anheja' icha chi' pax ixim cebada. Ol wak'paxb'at 110 mil galónoc wino, icha pax chi' aceite, xchib'at winhaj Salomón chi'."
        },
        {
            "number": "11",
            "text": "Ixlajwi chi' ix yak'ancot jun ch'anh carta winhaj Hiram sreyal Tiro chi' t'a winhaj rey Salomón chi' b'aj syal winh icha tik: Ach rey Salomón, a Jehová ix ach ak'anoch reyal t'a Israel chi', yujto te xajan schonhab' chi' yuj."
        },
        {
            "number": "12",
            "text": "Yuj chi', alchajokab' wach' lolonel t'a Jehová he Diosal, aton b'oannac satcha’anh yet' sat lu'um tik, yujto ach yak'och reyal sk'exuloc winhaj rey Dawid a mam. Te nhikan ach, te k'ayb'ab'il ach t'a jelanil, a ach ol a b'ok'e jun stemplo Jehová chi' yet' a palacio b'aj ol ach ajoc."
        },
        {
            "number": "13",
            "text": "Ha ticnaik swak'b'at jun winh winak te jelan spensar, te yojtak pax winh, aton winhaj Hiram-abi."
        },
        {
            "number": "14",
            "text": "Ha jun winh tik, yune' winh jun ix ix yinhtilal Dan, haxo winh smam winh, aj chonhab' Tiro winh. Ha jun winh tik, yojtak wal winh smunlaj t'a k'een oro, t'a k'een plata, t'a k'een bronce, t'a k'een hierro yet' t'a k'een k'een. Syal pax smunlaj winh t'a te te', t'a anh ch'al k'ik'mutz'inac, yaxmaquinac yet' t'a anh chacchac ch'al yet' t'a anh lino. Te jelan winh sb'oanoch yechel yalnhej tastac. Syal snaanel winh tas tz'aj junok munlajel, yalnhej tas sk'anchaj t'ay. Ol munlaj winh yet' heb' a munlajwum jelan, aton heb' smunlajtaxon yet' winh a mam, winh te xajan wuuj."
        },
        {
            "number": "15",
            "text": "Yuj chi' swala': Ak'cot ixim trigo chi' t'ayonh, ixim cebada, aceite yet' wino ix ala' to ol ak' chi'."
        },
        {
            "number": "16",
            "text": "Yacb'an chi', a onh tik ol kak'el te te' t'a Líbano tik. Jantac te' ol a k'ana', junnhej ol cutej te', ol quik'anb'at te' t'a yib'anh ha' mar, masanto ol k'och te' t'a Jope. Axo heb' a munlajwum ol ik'anb'at te' t'a Jerusalén, xchicot winhaj Hiram sreyal Tiro chi'."
        },
        {
            "number": "17",
            "text": "Ixlajwi chi', ix yik'anchaanh sb'isul masanil heb' ch'oc chonhab'il kajan t'a chonhab' Israel winhaj Salomón chi', ch'oc pax b'ischajnac heb' yuj winhaj rey Dawid. Ha sb'isul heb', 153 mil 600 t'a smasanil."
        },
        {
            "number": "18",
            "text": "Ix ak'jioch 70 mil heb' cuchoj ikatz, 80 mil pax heb' ix och tzeyoj k'een t'a tzalquixtac, haxo 3 mil 600 xo heb' ix och yil heb' smunlaj chi'."
        }
    ]
}