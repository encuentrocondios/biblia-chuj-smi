{
    "chapter": "10",
    "verses": [
        {
            "number": "1",
            "text": "Ix b'at winhaj Roboam t'a chonhab' Siquem, yujto ata' ix smolb'ej sb'a heb' yetisraelal winh, yic tz'ak'jikanoch winh reyal yuj heb'."
        },
        {
            "number": "2",
            "text": "Ix k'och spekal jun tik t'a winhaj Jeroboam yuninal winhaj Nabat t'a Egipto, yuj chi' ix paxta winh, yujto ata' k'ochnakkan winh ayic yelnac winh elelal t'a winhaj Salomón."
        },
        {
            "number": "3",
            "text": "Ix avtajcot winhaj Jeroboam chi' yuj heb' yetisraelal. Ayic ix jawi winh, ix b'at winh yet' heb' yic sb'at lolon heb' yet' winhaj Roboam chi'. Ix yalan heb' t'a winh icha tik:"
        },
        {
            "number": "4",
            "text": "--Ha winh a mam, yelxo te ya munlajel ayoch yuj winh t'a quib'anh. Axo ticnaik jun, ik'el jab'oc munlajel ya ayoch t'a quib'anh tik, ol kak'nhejoch ko b'ha t'a yalanh a mandar, xchi heb'."
        },
        {
            "number": "5",
            "text": "Ix tak'wi winhaj Roboam chi' t'a heb': --Ato chab'ej tzul in eyilxi, swal t'ayex tas tz'aji, xchi winh t'a heb'. Yuj chi' ix pax heb' anima chi' smasanil."
        },
        {
            "number": "6",
            "text": "Ixlajwi chi' ix sk'anb'an winhaj rey Roboam chi' t'a heb' winh yichamtac winaquil chonhab', aton heb' winh munlajnac yet' winhaj Salomón smam winh icha tik: --¿Tas junok pensar tzeyak' t'ayin? ¿Tas swutej tak'woc in b'ha t'a juntzanh anima tik? xchi winh."
        },
        {
            "number": "7",
            "text": "Ix yalan heb' winh t'a winh icha tik: --Tato wach'nhej ol utej a b'ha t'a heb' anima tik, ol a k'anab'ajan a b'oan tas snib'ej heb' chi', tato wach' pax ol utoc a tak'wi t'a heb', ol yak'nhejoch sb'a heb' t'a yalanh a mandar t'a masanil tiempo, xchi heb' winh."
        },
        {
            "number": "8",
            "text": "Palta maj schalaj yab' winh tas ix yal heb' winh ichamtac winak chi'. Axo t'a juntzanh heb' winh kelemtac junnhej q'uib'nac winh yet'oc, ata' ix sk'anb'ej pax spensar winh chi', aton heb' winh ayoch t'a opisio yet' winh."
        },
        {
            "number": "9",
            "text": "Ix sk'anb'an winh t'a heb' winh icha tik: --¿Tas junok pensar tzeyak' t'ayin a ex tik? ¿Tas swutej tak'woc in b'ha t'a juntzanh anima tik? Snib'ej heb' swik'el jab'oc munlajel aykanoch t'a yib'anh heb' yuj winh in mam, xchi winh."
        },
        {
            "number": "10",
            "text": "Ix tak'wi juntzanh heb' winh kelemtac winak chi' icha tik: --Ha heb' tz'alan chi' to tzik'el jab'oc munlajel aykanoch t'a yib'anh heb' yuj winh a mam chi', al t'a heb' icha tik: Tato ya munlajel b'aj ayex och yuj winh in mam chi', a inxo pax tik, ek'alto syail b'aj ol ex wak'ochi."
        },
        {
            "number": "11",
            "text": "Tato al ix yutej eyikatz winh in mam chi', a inxo pax tik, ek'alto yalil ol wutej eyikatz chi'. Tato anhej nok' tz'uum ix yak'lab'ej winh in mam chi' ex smak'ani, a inxo tik, a nok' tz'um ayoch k'een t'a snhi' ol wak'lab'ej t'ayex, xa chi t'a heb', xchi heb' winh."
        },
        {
            "number": "12",
            "text": "Axo t'a schab'jial chi', ix jax winhaj Jeroboam yet' masanil heb' anima chi' t'a winhaj rey Roboam chi', icha ix aj yalan winh t'a heb'."
        },
        {
            "number": "13",
            "text": "Palta te chuk ix yutej winh spakan t'a heb'. Maj sk'anab'ajej winh tas ix yal heb' winh yichamtac winaquil chonhab' chi'."
        },
        {
            "number": "14",
            "text": "Ha tas ix yal heb' winh kelemtac winak chi', a ix yal winh t'a heb' icha tik: Tato al ix yutej eyikatz winh in mam chi', a inxo tik, ek'alto ol wutej yalil eyikatz chi'. Tato anhej nok' tz'um ix yak'lab'ej winh ex smak'ani, a inxo pax tik, a nok' tz'uum ayoch k'een t'a snhi' ol wak'lab'ej t'ayex, xchi winh."
        },
        {
            "number": "15",
            "text": "Maj schalaj yab' winh rey chi' tas ix yal heb' anima chi', yujto a Jehová ix ak'an sk'ulej winh yic wach' tz'elk'och tas ix schec yal winhaj Ahías aj Silo t'a winhaj Jeroboam yuninal winhaj Nabat."
        },
        {
            "number": "16",
            "text": "Ayic ix yilan masanil heb' anima chi' to maj scha yab' winh rey chi', ix yalan heb' icha tik: Manhxalaj kalan quik t'a yinhtilal winhaj Dawid yuninal winhaj Isaí. Ch'oc yinhtil heb', ch'oc pax quinhtilal. Ex quetisraelal, conh paxec t'a ko pat junjun onh. Olxo yil sb'a heb' yinhtilal winhaj Dawid tik, xchi heb'. Ha t'a jun rato chi' ix laj pax heb' t'a spat."
        },
        {
            "number": "17",
            "text": "Ixlajwi chi', ix checjib'at winhaj Adoram yuj winhaj Roboam t'a heb' israel ix paxcan chi'. Ha winhaj Adoram chi' ay yopisio yilan heb' ak'b'il pural smunlaji. Ayic ix k'och winh t'a heb' ix paxcan chi', ix julk'enajcham winh yuj heb'. Yuj chi' ix k'e winhaj Roboam chi' t'a yol skarruaje, ix cot winh elelal, ix jawi winh t'a Jerusalén. Icha chi' ix aj yelkan heb' israel chi' t'a yol sk'ab' heb' yinhtilal winhaj Dawid. Axonhej juntzanhxo heb' kajan t'a juntzanh chonhab' t'a yol yic Judá b'aj ix yak' reyal winh."
        }
    ]
}