{
    "chapter": "36",
    "verses": [
        {
            "number": "1",
            "text": "Ixlajwi chi' haxo masanil heb' anima ix ak'anoch winhaj Joacaz yuninal winhaj Josías chi' reyal t'a Jerusalén sk'exuloc winh smam chi'."
        },
        {
            "number": "2",
            "text": "Ayic ix schaanel yich winh yak'an reyal, 23 ab'il sk'inal winh, oxenhej ujal ix yak' reyal winh."
        },
        {
            "number": "3",
            "text": "Ha winh sreyal Egipto ix ik'anel winh t'a reyal chi'. Ix yak'anoch k'een tumin winh sreyal Egipto chi' t'a yib'anh heb' aj Judá chi' yic syak'an 75 quintal k'een plata heb' yet' oxe' arroba k'een oro."
        },
        {
            "number": "4",
            "text": "Axo winhaj Eliaquim yuk'tac winhaj Joacaz chi' ix ochcan reyal t'a Judá chi' yuj winh sreyal Egipto chi'. Ix k'exchaj sb'i winhaj Eliaquim chi' yuj winh, Joacim ix sb'iejkan winh, haxo winhaj Joacaz chi', ix ik'jib'at winh yuj winh sreyal Egipto chi'."
        },
        {
            "number": "5",
            "text": "Ayic ix och winhaj Joacim chi' reyal, 25 ab'il sk'inal winh, 11 ab'il ix yak' reyal winh t'a Jerusalén. Palta te chuk tas ix sk'ulej winh t'a yichanh Jehová Dios."
        },
        {
            "number": "6",
            "text": "Axo winhaj Nabucodonosor sreyal Babilonia ix jawi yak' owal yet' winh, ix tzek'ji winh t'a k'een cadena, ix ik'jib'at winh t'a Babilonia chi'."
        },
        {
            "number": "7",
            "text": "Anhejtona' ix yik'b'at juntzanh yamk'ab' yic scajnub' Jehová winhaj Nabucodonosor chi', ix yak'anoch winh t'a yol stemplo sdiosal t'a Babilonia chi'."
        },
        {
            "number": "8",
            "text": "Ha jantacto yab'ixal winhaj Joacim chi' yet' tastac te yajb'entac ix sk'ulej winh yet' juntzanhxo chukal ix sk'ulej winh, aycan b'aj tz'ib'ab'ilcan yab'ixal heb' sreyal Israel yet' heb' yic Judá. Axo winhaj Joaquín yuninal winh ix ochcan reyal sk'exuloc."
        },
        {
            "number": "9",
            "text": "Ayic ix schaanel yich winhaj Joaquín yak'an reyal, 18 ab'il sk'inal winh. Oxe' ujal yet' lajunhexo k'ual ix yak' reyal winh t'a Jerusalén, te chuk tas ix sk'ulej winh t'a yichanh Jehová."
        },
        {
            "number": "10",
            "text": "Ha t'a b'ab'el uj yic jun ab'il chi', ix yal winhaj Nabucodonosor to tz'ik'jib'at winhaj Joaquín chi' t'a Babilonia yet' juntzanh yamk'ab' te caro stojol ay t'a scajnub' Jehová. Axo winhaj Sedequías ix ak'jioch reyal t'a Judá yet' t'a Jerusalén sk'exuloc winhaj Joaquín chi'. Ha winhaj Sedequías chi', sk'ab' yoc sb'a winh yet' winhaj Joaquín chi'."
        },
        {
            "number": "11",
            "text": "Ha winhaj Sedequías chi', 21 ab'il sk'inal winh ayic ix schaanel yich winh yak'an reyal, 11 ab'il ix yak' reyal winh t'a Jerusalén."
        },
        {
            "number": "12",
            "text": "Te chuk tas ix sk'ulej winh t'a yichanh Jehová. Maj sna sb'a sk'ool winh yuj scachnab'il ix schec Jehová yal winh schecab' aj Jeremías."
        },
        {
            "number": "13",
            "text": "Ijan ix yik'el sb'a winh t'a winhaj Nabucodonosor yalani, aton b'aj ix yak' sti' winh t'a yichanh Dios to junnhej ix yutej spensar winh yet' winh. Junelnhej ix yak' pitb'oquel spensar winh, majxo yal sk'ool winh ix meltzaj t'a Jehová sDiosal Israel."
        },
        {
            "number": "14",
            "text": "Anhejtona' masanil heb' winh yajal t'a Judá chi', heb' winh sacerdote yet' masanil heb' anima, ix te k'e wal chaanh heb' sk'ulan chukal te yajb'entac. Ha wal sb'eyb'al juntzanhxo ch'oc chonhab'il ix sb'eyb'alej heb', ix yixtanel scajnub' Jehová heb', aton jun sik'b'ilel yuj t'a Jerusalén chi'."
        },
        {
            "number": "15",
            "text": "Ha Jehová sDiosal heb' yet' smam yicham heb', ix schecnhejcot heb' schecab' yic tzul cachji heb', yujto tz'ok' sk'ol t'a schonhab' yet' t'a scajnub' chi'."
        },
        {
            "number": "16",
            "text": "Palta tonhej ix stzetzej heb' schecab' Dios chi' heb', malaj yelk'och tas ix yal heb' t'a sat heb'. Ix b'uchwaj heb' t'a heb' schecab' Dios chi', masanto ix em wal yowal sk'ol Jehová t'a yib'anh schonhab' chi', majxo yal-laj yoch waan."
        },
        {
            "number": "17",
            "text": "Ixlajwi chi', ix checjicot winh sreyal heb' aj Babilonia chi' yuj Jehová, ix jawi winh yak' owal yet' heb' aj Judá chi'. Ix miljicham heb' kelemtac t'a k'een espada t'a yamaq'uil scajnub' Dios. Manhxa jab'oc sniwank'olal heb' t'a heb' kelemtac chi' yet' t'a heb' ix cob'estac, t'a heb' icham anima manhxa yip. Ix ak'jioch heb' smasanil t'a yol sk'ab' winh rey chi' yuj Jehová."
        },
        {
            "number": "18",
            "text": "Masanil yamk'ab' yic scajnub' Dios, niwac yet' cotac, jantacnhej tas ay t'a scajnub' chi' yet' masanil sb'eyumal winh rey yet' yic heb' winh ayoch yajalil yet' winh rey chi', pilan ix yik'b'at winhaj Nabucodonosor chi' t'a Babilonia."
        },
        {
            "number": "19",
            "text": "Ix snhusancantz'a scajnub' Dios chi' heb', ix smak'ancanem lanhnaj smuroal Jerusalén chi' heb'. Ix snhusantz'a spalacio winh rey heb', ix smak'anpoj masanil tas caro stojol heb'."
        },
        {
            "number": "20",
            "text": "Axo heb' maj miljoccham t'a owal chi', ix ik'jib'at heb' t'a Babilonia chi'. Ix ochcan heb' checab'oc t'a winhaj rey Nabucodonosor chi' yet' t'a heb' yinhtilal winh, masanto ayic ix ak'ji ganar Babilonia chi' yuj heb' aj Persia."
        },
        {
            "number": "21",
            "text": "Icha wal chi' ix aj yelk'och tas ix schec Dios yal winhaj Jeremías schecab'. Icha chi' ix aj yik'an yip lum lum, yujto 70 ab'il manhxalaj mach ix munlaj t'a sat lu'um."
        },
        {
            "number": "22",
            "text": "Ayic b'ab'el ab'il yoch winhaj Ciro reyal t'a Persia, ix elk'och slolonel Jehová alb'ilcanel yuj winhaj Jeremías schecab'. Ha Jehová ix ak'an sna winhaj rey Ciro chi', yuj chi' ix yak'elta jun checnab'il winh. Ix schecan winh alchajel t'a masanil yol smacb'en, ix schecanpax winh pucchaj uum, syalan icha tik:"
        },
        {
            "number": "23",
            "text": "Ha in Ciro in tik sreyal in Persia, a in swal icha tik: Ha Jehová sDiosal satcha’anh, ha' ix ak'anoch masanil nación t'a sat lu'um tik t'a yol in k'ab'. A' ix alan t'ayin to tzin b'ok'e scajnub' t'a Jerusalén t'a yol yic Judá. Yuj chi', yalnhej mach ex schonhab' ex Jehová, colwajocab' Jehová he Diosal chi' eyed'oc. Ha ticnaik meltzajanhec t'a Jerusalén chi', xchi winh."
        }
    ]
}