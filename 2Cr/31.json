{
    "chapter": "31",
    "verses": [
        {
            "number": "1",
            "text": "Ayic toxo ix lajvi jun q'uinh chi', masanil eb' israel ix smolb'ej sb'a, ix b'at eb' d'a masanil chonhab' d'a yol yic Judá. Ix smak'anpoj juntzanh q'uen q'ueen eb' nivan yelk'och b'aj syal sb'a eb' anima chi' yed' pax juntzanh yechel comon dios Asera. Ix laj spojanem juntzanh yic ejmelal eb' b'ajtac chaanh yed' pax juntzanh altar ay d'a yol yic Judá chi' yed' d'a yol yic Benjamín, d'a yol yic Efraín yed' d'a yol yic Manasés. Ix lajvi chi' ix meltzaj eb' smasanil d'a schonhab', ix laj b'atcan eb' d'a slugar junjun."
        },
        {
            "number": "2",
            "text": "Ix lajvi chi' ix spojanek' eb' vinh sacerdote yed' eb' vinh levita vinhaj Ezequías d'a stzolal, junjun macanh eb' vinh yed' yopisio: A eb' vinh sacerdote, a eb' vinh tz'ak'an silab' snhusjitz'a smasanil yed' silab' yic sch'oxan sjunk'olal eb' yed' Jehová. Axo eb' vinh levita tz'ak'an yuj diosal d'a Jehová chi', syalanpax vach' lolonel eb' vinh d'ay d'a b'ital, ay pax eb' vinh stanhvan spuertail templo."
        },
        {
            "number": "3",
            "text": "A vinh rey chi', a nok' smolb'etzal nok' vinh ix yak' silab'il: Aton nok' silab' snhusjitz'a smasanil tz'ak'ji d'a q'uinhib'alil yed' d'a yemk'ualil yed' pax silab' snhusjitz'a d'a sk'ual ik'oj ip yed' pax silab' tz'ak'ji yic tz'och q'uinh ayic tz'alji q'uen uj yed' silab' tz'ak'ji d'a juntzanhxo q'uinh nivac yelk'ochi, icha yaj stz'ib'chajcan d'a sley Jehová."
        },
        {
            "number": "4",
            "text": "Ix yalanpax vinh rey chi' d'a masanil eb' anima cajan d'a Jerusalén chi' to syak' scolval eb' syak'taxon d'a eb' vinh sacerdote yed' d'a eb' vinh levita, yic vach' anhej Jehová syak' servil eb' vinh icha yalan ley."
        },
        {
            "number": "5",
            "text": "Ayic ix alchajel jun checnab'il chi', ix yak' eb' israel jantac val ix el d'a sk'ool yak'ani: Aton ixim trigo vach', vino, aceite, nok' yal chab' yed' masanil sat avb'en te vach' slaj smol eb'. Ix yik'anpaxcot sdiezmoal masanil tas syavej eb'. Te nivan ix yak' eb'."
        },
        {
            "number": "6",
            "text": "Anhejtona' pax eb' aj Israel chi' yed' eb' cajan d'a juntzanhxo chonhab' d'a yol yic Judá chi', ix yik'cot sdiezmoal nok' smolb'etzal nok' eb': Aton nok' vacax, nok' calnel, nok' chiva yed' pax sdiezmoal masanil tastac ay d'a eb' to yicxo Jehová Dios yaji. Juyjumb'a ix laj yutej eb' yak'ancani."
        },
        {
            "number": "7",
            "text": "Ayic yoxil uj yoch jun ab'il chi', ix och ijan eb' smolb'an masanil juntzanh chi'. Ato d'a yuquil uj ix och vaan eb' yak'ani."
        },
        {
            "number": "8",
            "text": "Ayic ix b'at yilan masanil juntzanh ix molchaj chi' vinhaj Ezequías yed' eb' ayoch yajalil yed' vinh, ix yalan vach' lolonel eb' d'a Jehová yed' d'a chonhab' Israel."
        },
        {
            "number": "9",
            "text": "Ix lajvi chi' ix sk'anb'an vinhaj Ezequías chi' d'a eb' vinh sacerdote yed' d'a eb' vinh levita yuj masanil juntzanh tas ix javi chi'."
        },
        {
            "number": "10",
            "text": "Ix tak'vi vinhaj sat sacerdote Azarías yinhtilal vinhaj Sadoc icha tic: Yictax ix schaanel yich eb' yik'ancot scolval d'a stemplo Jehová tic, aynhej tas sco va'a, ayto pax scani. Masanil juntzanh tic toxo ix cani, yujto ix yak' val svach'k'olal Jehová d'a yib'anh eb' quetchonhab' tic, xchi vinh."
        },
        {
            "number": "11",
            "text": "Yuj chi', ix schec vinhaj Ezequías b'ochaj yed'tal b'aj smolchaj juntzanh chi' d'a templo chi'. Axo yic toxo ix b'o jun yed'tal chi',"
        },
        {
            "number": "12",
            "text": "vach' ix yutej eb' smolb'an juntzanh colval chi' d'a yool yed' diezmo ix yik'cot eb' anima chi' yed' masanil tas to yic Jehová yaji. Axo jun vinh levita scuchan Conanías sat ix ajcan yilani, axo jun vinh yuk'tac vinh scuchan Simei ix och schab'iloc yilan juntzanh chi'."
        },
        {
            "number": "13",
            "text": "A vinhaj rey Ezequías yed' vinhaj Azarías chi' sat yaj d'a eb' vinh tz'ilan templo chi'. A eb' vinh ix ak'anoch juntzanhxo eb' vinh levita d'a yalanh smandar vinhaj Conanías yed' vinhaj Simei chi', aton eb' vinh tic: Vinhaj Jehiel, vinhaj Azazías, vinhaj Nahat, vinhaj Asael, vinhaj Jerimot, vinhaj Jozabad, vinhaj Eliel, vinhaj Ismaquías, vinhaj Mahat yed' vinhaj Benaía."
        },
        {
            "number": "14",
            "text": "Axo vinhaj Coré yuninal vinhaj Imna yinhtilal Leví, yajal yaj vinh d'a eb' vinh stanhvan spuertail templo d'a stojolal b'aj sjavi k'u. Aypaxoch d'a yib'anh vinh schaan ofrenda to tz'el val sk'ol eb' yak'an d'a Jehová, spucanpaxek' vinh tastac to yic Jehová yaj chi' tz'ak'chaj d'a eb' vinh sacerdote yed' d'a eb' vinh levita."
        },
        {
            "number": "15",
            "text": "A juntzanh eb' vinh levita: Aton vinhaj Edén, vinhaj Miniamín, vinhaj Jesúa, vinhaj Semaías, vinhaj Amarías yed' vinhaj Secanías. A eb' vinh ix colvaj yed' vinhaj Coré chi' spucanek' ofrenda d'a schonhab' eb' vinh sacerdote, icha syal macquiltac yaj eb', eb' icham anima yed' eb' unin."
        },
        {
            "number": "16",
            "text": "Syak'an eb' vinh d'a eb' vinh tz'ib'ab'il sb'i b'aj ay sb'i eb' yinhtilal Leví, aton eb' vinh ayoch d'a yib'anh yilan yopisio d'a stzolal d'a templo d'a junjun k'u, eb' oxe' ab'il sq'uinal sb'eynhejb'ati."
        },
        {
            "number": "17",
            "text": "A eb' vinh sacerdote chi', b'ob'il slistail eb' vinh, icha syal stzolal smam yicham eb' vinh. Axo eb' vinh levita 20 ab'il sq'uinal sb'eynhejb'ati, ay pax sb'i eb' vinh icha yajoch eb' vinh d'a yopisio d'a stzolal."
        },
        {
            "number": "18",
            "text": "A yed' sb'i eb' vinh chi', tz'ib'ab'il pax sb'i eb' ix yetb'eyum eb' vinh, eb' nenetac unin yed' juntzanhxo yuninal eb' vinh yed' yisil eb' vinh, aton masanil mach ay yalan yic eb' vinh yilani. Val d'a stojolal ix aj spojanek' eb' vinh juntzanh tas ak'b'il d'a Dios."
        },
        {
            "number": "19",
            "text": "Ay pax eb' vinh vinac ayoch d'a yib'anh spojanek' tas sva eb' vinh sacerdote yinhtilal Aarón yed' eb' vinh levita, aton eb' vinh tz'ib'ab'il sb'i b'aj ay sb'i eb' smam yicham eb' vinh, aton eb' vinh cajan d'a spatictaquel schonhab' eb' vinh sacerdote yed' d'a juntzanhxo chonhab'."
        },
        {
            "number": "20",
            "text": "Icha chi' ix yutej vinhaj Ezequías chi' sb'oan juntzanh tic d'a masanil yol yic Judá. A masanil tas ix sk'ulej vinh, te vach', te tojol d'a yichanh Jehová Dios."
        },
        {
            "number": "21",
            "text": "Masanil tas ix sk'ulej vinh yic ix yak'an servil vinh d'a stemplo Dios, ix sk'ulej val vinh d'a smasanil sk'ool, icha yalan sk'ayb'ub'al Dios yed' schecnab'il. Yuj chi' te vach'nhej ix elk'och vinh."
        }
    ]
}