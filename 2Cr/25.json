{
    "chapter": "25",
    "verses": [
        {
            "number": "1",
            "text": "Ayic 25 ab'il sk'inal winhaj Amasías ix och winh reyal, 29 ab'il ix yak' reyal winh t'a Jerusalén. Joadán sb'i ix snun winh, aj Jerusalén ix."
        },
        {
            "number": "2",
            "text": "Ha tas ix sk'ulej winh, wach' t'a yichanh Jehová, anhej to maj sk'ulej val winh t'a smasanil sk'ool."
        },
        {
            "number": "3",
            "text": "Ayic ix tek'k'aj yopisio winh chi', a eb' winh ayoch yajalil yet' winh, ix smilcham eb' winh, aton eb' winh miljinaccham winh smam winh."
        },
        {
            "number": "4",
            "text": "Palta maj miljicham eb' winh yuninal eb' yuj winh, yujto tz'ib'yajcan t'a ley Moisés, b'aj syal Jehová: Ha eb' mamab'il, max yal scham eb' yuj smul yuninal, max yal pax scham eb' uninab'il yuj smul smam, yujto junjun mach scham yuj smul, xchicani."
        },
        {
            "number": "5",
            "text": "Ix schecan winh to smolb'ej sb'a masanil eb' winh aj Judá yet' eb' winh yic Benjamín. Macquiltaquil ix aj eb' winh t'a junjun yinhtilal. Icha chi' ix aj yoch eb' winh yajalil t'a junjun mil yet' t'a junjun cien anima. Ix yik'anchaanh sb'isul anima winh, schael yich t'a eb' 20 ab'il sb'eynhejb'ati. Ha sb'isul eb' ix q'ue vaan chi', 300 mil, aton eb' stiempoalxo sb'at t'a oval, lista yaj eb' yet' slanza yet' smaclab' jul-lab'."
        },
        {
            "number": "6",
            "text": "Ix smajnan 100 mil eb' soldado yic Israel winh, 75 quintal q'uen plata ix yak' winh stojoloc eb'."
        },
        {
            "number": "7",
            "text": "Palta ay jun winh schecab' Dios ix k'och t'a winh, ix yalan winh t'a winh icha tik: --Ach rey, manh ik'och eb' soldado yic Israel yet' eb' yic Efraín ed'oc, yujto manh ayococh Jehová yet' eb',"
        },
        {
            "number": "8",
            "text": "wach'chom tza na'a to yuj eb' ay yip eb' a soldado t'a oval, palta ha Dios ol ach ak'an ak'joc ganar yuj eb' ajk'ol chi', yujto ay spoder scolvaji, ay pax spoder satanel masanil, xchi winh schecab' Dios chi'."
        },
        {
            "number": "9",
            "text": "Ix sk'anb'an winhaj Amasías chi' t'a winh schecab' Dios chi' icha tik: --Palta, ¿tas ol aj pax 75 quintal q'uen plata ix vak' t'a eb' soldado israel chi' jun? xchi winh. Ix tak'vi winh schecab' Dios chi' t'a winh icha tik: --Ha Jehová syal yak'an ek'alocxo icha q'uen chi' t'ayach, xchi winh."
        },
        {
            "number": "10",
            "text": "Yuj chi' ix checji pax eb' soldado ix cot t'a yol yic Efraín chi' yuj winhaj Amasías chi', palta ix te cot yoval eb' t'a eb' yic Judá chi', yuj chi' te yoval eb' ayic ix pax eb' chi'."
        },
        {
            "number": "11",
            "text": "Ix stek'b'an sb'a winhaj rey Amasías chi', ix b'at winh yet' eb' soldado t'a spanhanil yic Atz'am Atz'am. Ata' ix smilcham 10 mil soldado aj Seir eb'."
        },
        {
            "number": "12",
            "text": "Anheja' ix syam pax 10 mil eb' aj Seir chi' eb', ix ik'jib'at eb' yuj eb' t'a sjolom jun lum vitz sattac q'uen yeq'ui. Ata' ix laj yumjicanb'at eb' yuj eb', chok' ix laj ajkan eb'."
        },
        {
            "number": "13",
            "text": "Axo eb' soldado yic Israel maj chajocb'atlaj yuj winhaj Amasías t'a oval chi', aton eb' ix checjican meltzaj t'a spat, ix satel jaye' chonhab' eb' t'a yol smacb'en Judá, schab'at t'a Samaria masanto t'a Bet-horón. Ix smilancham 3 mil anima eb', tzijtum tastac ix yelq'uejb'at eb'."
        },
        {
            "number": "14",
            "text": "Ayic ix meltzaj winhaj Amasías chi', ayic toxo ix satel eb' aj Edom yuj winh, aton eb' aj Seir, ix yik'ancot juntzanh scomon diosal eb' aj Seir chi' winh, ix yak'anoch winh sdiosaloc. Ix yalan sb'a winh t'ay, ix snhusan pax incienso winh t'ay."
        },
        {
            "number": "15",
            "text": "Yuj jun chi' ix cot val yoval Jehová t'a winh, ix scheccot jun winh schecab' yal t'a winh rey chi' icha tik: --¿Tas yuj tzach och ejmelal t'a juntzanh comon dios maj yal scolanel schonhab' t'a yol a k'ab'? xchi winh schecab' Dios chi'."
        },
        {
            "number": "16",
            "text": "Ayic vanto yalan juntzanh chi' winh schecab' Dios chi', ix tak'vi winh rey chi' icha tik: --¿Tom ix val t'ayach to a ach ol ak' in razón a in rey in tik? Actej alan juntzanh chi'. ¿Mato tza nib'ej tzach miljichamoc? xchi winh. Axo winh schecab' Dios chi' manhxa tas ix yal winh, axonhej ix yal winh t'a winh rey chi' icha tik: --Vojtac a in tik to nab'ilxo yuj Dios to ol ach sateloc, yujto ix a k'ulej jun tik, maj a k'anab'ajej tas ix val t'ayach, xchi winh."
        },
        {
            "number": "17",
            "text": "Ha winhaj Amasías sreyal Judá chi', ix sk'anb'ej yab' winh t'a juntzanh eb' ak'um razón. Yuj chi' ix schecan winh b'at alchaj t'a winhaj Joás yuninal winhaj Joacaz, yixchiquin winhaj Jehú, sreyal Israel, ix yalan winh icha tik: Cotanh, cak' oval, xchib'at winh."
        },
        {
            "number": "18",
            "text": "Ix spacanpaxcot winhaj Joás chi' t'a winh icha tik: Ayab' jun te' sac q'uiix t'a Líbano, ix yalb'at te' t'a jun te' k'ute' ay pax ta' icha tik: Ak' ix isil yetb'eyumoc winh vuninal, xchib'at te'. Palta ay jun nok' chium nok' ix ek' ta', haxo nok' ix tek'anem jun te' q'uiix chi'."
        },
        {
            "number": "19",
            "text": "Ha ach tik tzala' to ix ak' ganar eb' aj Edom, yuj chi' tzik' val chaanh a b'a, tza say tas tz'aj ik'jichaanh. Palta te wach' tato tzach cannhej t'a a pat. ¿Tas yuj tza nib'ej tzik'cot junok yaelal t'a ib'anh yet' t'a yib'anh chonhab' Judá? xchicot winhaj Joás chi' t'a winh."
        },
        {
            "number": "20",
            "text": "Palta haxo winhaj Amasías chi', maj schalaj yab' winh, yujto toxo ix sna Dios to ol ak'jococh winh t'a yol sk'ab' winhaj Joás chi' yuj, yujto ha t'a juntzanh sdiosal eb' aj Edom chi' tz'och winh ejmelal."
        },
        {
            "number": "21",
            "text": "Ixlajwi chi' ix cot winhaj Joás chi' yak' oval yet' winhaj Amasías chi', ix schalaj sb'a eb' winh t'a Bet-semes, t'a yol smacb'en Judá chi'."
        },
        {
            "number": "22",
            "text": "Ix ak'ji ganar Judá chi' yuj eb' aj Israel, yuj chi' a eb' soldado aj Judá chi' toxonhej ix el lemeljoc eb', ix paxcan eb' t'a spat."
        },
        {
            "number": "23",
            "text": "Ix yamchaj winhaj Amasías sreyal Judá t'a Bet-semes chi' yuj winhaj Joás winh sreyal Israel chi'. Ixlajwi chi' ix ik'chajcot winh t'a Jerusalén. Ix smak'ancanem lanhnaj smuroal jun chonhab' chi' eb' israel chi'. Ay am 180 metrooc ix spojem eb', ix b'atnhej t'a puerta yic Efraín, masanto ix k'och t'a spuertail schiquin jun smuroal chi'."
        },
        {
            "number": "24",
            "text": "Ix yik'anpaxb'at q'uen oro eb', q'uen plata yet' juntzanhxo tas ay t'a yol stemplo Dios, aton juntzanh stanhvej eb' yinhtilal winhaj Obed-edom. Ix yik'paxb'at jantacnhej b'eyumal ay t'a spalacio winh rey chi' eb'. Ix yik'anpaxb'at juntzanh anima eb' icha presoal ayic ix pax eb' t'a Samaria. Ix ak'ji pural winhaj Amasías chi' yuj winhaj Joás yochcan wach'k'olal yet'oc."
        },
        {
            "number": "25",
            "text": "Ha winhaj Amasías yuninal winhaj Joás sreyal Judá chi', 15 ab'ilto ix yak' reyal winh t'a Judá ayic toxo ix cham winhaj Joás yuninal winhaj Joacaz sreyal Israel."
        },
        {
            "number": "26",
            "text": "Ha jantacto yab'ixal winhaj Amasías chi', ayic ix el yich masanto ix lajvi, aycan b'aj tz'ib'ab'ilcan yab'ixal eb' winh sreyal Judá yet' eb' winh sreyal Israel."
        },
        {
            "number": "27",
            "text": "Atax val yic ix yik'anel sb'a winhaj Amasías t'a Jehová, ay juntzanh eb' aj Jerusalén chi' ix naan smilcham winh. Yuj chi' ix b'atcan winh elelal t'a chonhab' Laquis, palta ix b'atnhej eb' t'a spatic winh t'a jun chonhab' chi', ata' ix cham winh yuj eb'."
        },
        {
            "number": "28",
            "text": "Ixlajwi chi' ix yik'anb'at snivanil winh eb' t'a yib'anh jun nok' chej, haxo b'aj mucan eb' smam yicham winh ix mucchaji, aton t'a schonhab' winhaj David."
        }
    ]
}