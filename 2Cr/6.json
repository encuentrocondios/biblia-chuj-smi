{
    "chapter": "6",
    "verses": [
        {
            "number": "1",
            "text": "Ix yalan vinhaj rey Salomón icha tic: Mamin Jehová, ix ala' to d'a scal q'uik'alq'uinal ayach eq'ui."
        },
        {
            "number": "2",
            "text": "Palta a in tic, ix in b'oq'ue jun a templo vach' yilji tic yic tzach cajnaj d'a yool. Aton d'a tic ol ach aj d'a masanil tiempo, xchi vinh rey chi' d'a Dios."
        },
        {
            "number": "3",
            "text": "Ix lajvi chi' ix meltzajb'at q'uelan vinh rey chi' b'aj ayek' masanil eb' yetisraelal chi', linhjab' q'ue eb' smasanil, ix yalan vach' lolonel vinh d'a yib'anh eb'."
        },
        {
            "number": "4",
            "text": "Ix yalan vinh icha tic: Calec vach' lolonel d'a Jehová co Diosal a onh israel onh tic, yujto ix elk'och b'aj yak'naccan sti' d'a vinhaj David in mam, ayic yalannac icha tic:"
        },
        {
            "number": "5",
            "text": "Atax yic vik'annaquelta in chonhab' d'a Egipto, malaj junocxo chonhab' ix in siq'uel d'a scal yinhtilal Israel b'aj sb'o junoc templo b'aj tzin aji, yic tz'ik'jichaanh in b'i. Malaj pax junoc vinac ix in siq'ueli yic scuchb'an in chonhab' Israel tic."
        },
        {
            "number": "6",
            "text": "Palta a ticnaic jun, ix in siq'uel chonhab' Jerusalén, yic vach' ata' ol b'inaj in b'i. Ix ach in sik'paxeli yic tzach och reyal d'a in chonhab' Israel tic, xchi Jehová d'a vinh in mam chi'."
        },
        {
            "number": "7",
            "text": "A vinhaj David in mam chi', snib'ejnac vinh sb'oq'ue junoc templo yic syik'anchaanh Jehová co Diosal vinh."
        },
        {
            "number": "8",
            "text": "Palta yalnac Jehová d'a vinh: Te vach' tas tza na chi', yujto tza na a b'oq'ue junoc in templo."
        },
        {
            "number": "9",
            "text": "Manhoc ach ol a b'oq'uei, palta a junoc uninal ol b'oanq'ueoc, xchi d'a vinh."
        },
        {
            "number": "10",
            "text": "Axo ticnaic jun, toxo ix elk'och b'aj yak'nac sti' Jehová chi'. Icha val yutejnac yalan chi', icha chi' ix aj voch reyal d'a co chonhab' tic sq'uexuloc vinh in mam chi'. Toxo ix in b'oq'ue jun stemplo Jehová co Diosal."
        },
        {
            "number": "11",
            "text": "Toxo pax ix vak'och te' scaxail strato Jehová sb'onac qued'oc d'a yool, xchi vinh."
        },
        {
            "number": "12",
            "text": "Ay jun tek'nub' nab'a bronce ix schec vinhaj Salomón chi' b'ojoc, a d'a snanhal yamaq'uil templo chi' ay, chab' metro yed' 25 centímetro ix aj schanhil pak'anh. Axo schaanhil ix ajq'uei, jun metro yed' 35 centímetro. Ix q'ue vinh d'a yib'anh jun tek'nub' chi' d'a yichanh altar yic Jehová, q'uelanoch masanil eb' chonhab' israel chi' ix em cuman vinh, ix yik'anchaanh sk'ab' vinh, ix lesalvi vinh."
        },
        {
            "number": "13",
            "text": "Ix yalan vinh icha tic: Mamin Jehová co Diosal a onh israel onh tic, malaj junocxo Dios d'a satchaanh yed' d'a sat luum tic lajan ed'oc, yujto tzaq'uelk'och a trato, tza ch'oxan a vach'k'olal d'a mach tzach k'anab'ajan d'a smasanil sk'ool."
        },
        {
            "number": "14",
            "text": "Toxo ix aq'uelk'och b'aj ak'nac a ti' d'a vinhaj David in mam. A val ticnaic van yelk'ochi."
        },
        {
            "number": "15",
            "text": "Yuj chi', Mamin Jehová co Diosal, elocab'paxk'och b'aj ak'nac a ti' d'a vinh a checab' aj David chi' to ol ochnhej yinhtilal vinh reyal d'a chonhab' Israel tic tato tzach sk'anab'ajej eb' icha ajnac ach sk'anab'ajan vinh in mam chi'."
        },
        {
            "number": "16",
            "text": "Yuj chi', Mamin Jehová co Diosal, elocab'k'och b'aj ak'nac a ti' d'a vinh in mam a checab' chi'."
        },
        {
            "number": "17",
            "text": "Palta jun, ¿tom syal a cajnaj d'a sat lum tic yed' eb' anima? Inatax satchaanh, yelxo te nivan, palta max yab'laj b'aj tzach aji, ocxom jab' templo ix in b'oq'ue tic."
        },
        {
            "number": "18",
            "text": "Palta jun Mamin, cha ab' in lesal ayic tzin tevi d'ayach a in a checab' in tic, ayic tzin k'anan a vach'k'olal."
        },
        {
            "number": "19",
            "text": "Manh iq'uel a sat d'a jun templo tic d'a k'ual yed' d'ak'valil, aton d'a jun lugar to ix ala' to ol ach b'inajnhej. Yuj chi' ab'val tas svala'."
        },
        {
            "number": "20",
            "text": "Ayic tzin lesalvi d'ayach yed' pax eb' a chonhab' Israel tic d'a jun lugar tic, cha ab' co lesal tic. Ato d'a satchaanh b'aj cajan ach, tza maclej ab' co lesal chi', tzak'val nivank'olal co mul."
        },
        {
            "number": "21",
            "text": "Q'uinaloc ay junoc mach tz'ak'jioch d'a yib'anh to ix och smul d'a junoc yetanimail, tz'ik'chajcoti, tzul yak'an sti' d'a yichanh altar d'a jun a templo tic,"
        },
        {
            "number": "22",
            "text": "ato d'a satchaanh chi', tzab' tas syala', tza b'eyk'olej d'a stojolal, tzak'och syaelal mach tz'och smul chi' icha syal smul tz'ochi, tza b'o pax yaj mach malaj smul."
        },
        {
            "number": "23",
            "text": "Q'uinaloc tzonh ak'ji ganar a onh a chonhab' onh tic yuj eb' cajk'ool, yujto tz'och co mul d'ayach, tato sna sb'a co k'ool, scalan co b'a d'ayach, tzonh tevi d'ayach d'a jun templo tic,"
        },
        {
            "number": "24",
            "text": "tzab'val co lesal d'a satchaanh chi', tzak'val nivank'olal co mul, tzonh ak' meltzaj d'a lum co luum ak'nac d'a eb' co mam quicham tic."
        },
        {
            "number": "25",
            "text": "Q'uinaloc manhxo ol yak' nhab' d'a chonhab' tic yuj co mul tz'och d'ayach, tzak'anoch co yaelal. Palta tato tzonh javi ul ach cak' b'inaj d'a lesal, q'uelan onh cot d'a jun lugar tic snaan sb'a co k'ool d'a co chucal yuj jun yaelal chi',"
        },
        {
            "number": "26",
            "text": "tzab'val d'a satchaanh chi' ayic tzonh tevi d'ayach. Tzak'val nivank'olal co chucal, tza ch'ox jun a b'eyb'al vach' yic sco b'eyb'alej. Slajvi chi' tzak'ancot nhab' d'a yib'anh lum luum ak'nac tic d'ayonh."
        },
        {
            "number": "27",
            "text": "Q'uinaloc tz'em vejel, ma ilya d'a co chonhab' tic, ma stacji cavb'en yuj k'ak', ma sjavi junoc syab'il cavb'en chi', ma sjavi nok' k'ulub' d'ay, ma junocxo macanh nok' cotac nok' slajanel cavb'en chi', ma jun, sjavi oyan eb' ajk'ol yak'an oval d'a junoc chonhab' d'a yol co macb'en tic, ma yalnhej tas yaelal tzonh ik'ani,"
        },
        {
            "number": "28",
            "text": "tzab'val co lesal ayic tzonh tevi d'ayach. Yalnhej mach sna sb'a sk'ool ayic syilani to ayoch d'a syaelal, tato smojb'ejcot sk'ab' d'ayach d'a stojolal jun templo tic, tzab'val tas syal chi' d'a satchaanh, tzak'val spac d'a junjun icha sb'eyb'al, yujto a ach tic ojtac val tas ay d'a co pensar yed' tas sco na junjun onh."
        },
        {
            "number": "29",
            "text": "Tato icha chi', ol yal sb'a masanil a chonhab' d'ayach, ol ach co k'anab'ajani yacb'an pitzan onh d'a sat jun luum ak'nac tic d'a eb' co mam quicham."
        },
        {
            "number": "30",
            "text": "Q'uinaloc ay junoc anima ch'oc chonhab'il scot d'a junoc lugar najat yic scajnaj d'a co cal a onh a chonhab' onh tic yujto te nivan a b'inaji, te nivan a poder, tato slesalvi d'ayach d'a stojolal jun a templo tic,"
        },
        {
            "number": "31",
            "text": "tzab'val tas syal chi' d'a satchaanh b'aj ayach, tzak' masanil tas sk'an chi' d'ayach, yic vach' tzach yojtaquejel masanil nación d'a yolyib'anhq'uinal tic, yic vach' tzach sk'anab'ajej eb' icha tzach co k'anab'ajej a onh a chonhab' Israel onh tic. Icha chi' ol aj yojtacanel eb' to a jun templo ix in b'oq'ue tic, ic yaji."
        },
        {
            "number": "32",
            "text": "Q'uinaloc yalnhej b'aj tzonh a checb'at a onh a chonhab' onh tic cak' oval yed' eb' ajk'ool, tato tzonh lesalvi d'ayach d'a stojolal jun chonhab' ix a sik'canel tic, b'aj ay jun templo ix in b'oq'ue tic,"
        },
        {
            "number": "33",
            "text": "tzab'val d'a satchaanh chi' ayic tzonh tevi d'ayach, tzach och qued'oc yic scak' ganar."
        },
        {
            "number": "34",
            "text": "Q'uinaloc tz'och co mul d'ayach, (yujto malaj junoc anima max och smul) scot yoval a k'ol d'ayonh, yuj chi' tzonh ak'och d'a yol sk'ab' eb' ajk'ool, tzonh yik'anb'at eb' d'a ch'oc chonhab'il najat, ma lak'an."
        },
        {
            "number": "35",
            "text": "Tato sna sb'a co k'ool d'a jun chonhab' b'aj ayonhek' chi', tzach co naanxicoti, tzonh tevi d'ayach, sco chaan co mulej d'ayach, tzab'val co lesal."
        },
        {
            "number": "36",
            "text": "Tato yed' smasanil co k'ool yed' smasanil co pensar tzach co naxicoti, ayic ayonh ek' d'a jun chonhab' b'aj ik'b'ilonhb'at chi', tzonh lesalvicot d'a stojolal jun lum ak'nac tic d'a eb' co mam quicham yed' jun chonhab' sik'b'ilel uuj tic yed' d'a stojolal jun templo ix in b'o tic,"
        },
        {
            "number": "37",
            "text": "tato icha chi', ato d'a satchaanh b'aj ayach eq'ui, tzab'val co lesal, tzach och qued'oc yic tzonh meltzajxi, tzak'val nivank'olal co mul tz'och chi' d'ayach."
        },
        {
            "number": "38",
            "text": "Ach in Diosal, tza maclej val ab' lesal tz'ochnhej d'ayach d'a jun lugar tic."
        },
        {
            "number": "39",
            "text": "Ach Jehová co Diosal, canannhej cajan d'a jun lugar tic yed' scaxail sch'oxanel a poder. Mamin, colnhej eb' sacerdote tzach ak'an servil, axo eb' ico', tzalajocab' eb' yuj a vach'k'olal."
        },
        {
            "number": "40",
            "text": "Manh in a patiquejel a in rey in ix in a sik'canel tic. Nacot b'aj a xajanejnac vinhaj David a checab', xchi vinhaj rey Salomón chi' d'a Jehová."
        }
    ]
}