{
    "chapter": "11",
    "verses": [
        {
            "number": "1",
            "text": "Ayic ix javi winhaj Roboam chi' t'a Jerusalén, ix smolb'an 180 mil soldado winh, eb' sik'b'ilel t'a skal eb' yinhtilal Judá yet' t'a skal eb' yinhtilal Benjamín, yic sb'at eb' yak' oval t'a juntzanhxo eb' yetisraelal chi', yic tz'ochxican eb' t'a yol sk'ab' winh junelxo."
        },
        {
            "number": "2",
            "text": "Palta ix yal Jehová t'a winhaj Semaías schecab' icha tik:"
        },
        {
            "number": "3",
            "text": "Al t'a winhaj Roboam yuninal winhaj Salomón sreyal Judá chi', yet' t'a masanil eb' israel cajan t'a yol yic Judá chi' yet' t'a eb' yic Benjamín"
        },
        {
            "number": "4",
            "text": "to a in swal icha tik: Manh eyak' oval yet' eb' eyetisraelal chi'. Meltzajanhec t'a e pat e masanil, yujto a in ix vaq'uelk'och jun tik, xchi Jehová, xa chi t'a eb'. Ayic ix yab'an eb' tas ix yal Jehová chi', ix pax eb' t'a spat junjun, majxo b'atlaj eb' yak' oval yet' winhaj Jeroboam, winh ix och sreyaloc eb' ix pax chi'."
        },
        {
            "number": "5",
            "text": "Ix cannhej winhaj Roboam chi' t'a Jerusalén, ix swach' b'oan smuroal juntzanh chonhab' winh, juntzanh ay t'a yol smacb'en Judá yet' Benjamín: Aton Belén, Etam, Tecoa, Bet-sur, Soco, Adulam, Gat, Maresa, Zif, Adoraim, Laquis, Azeca, Zora, Ajalón yet' Hebrón."
        },
        {
            "number": "6",
            "text": "Wach' ix aj sb'ochajoch smuroal juntzanh chonhab' chi', ix yak'anoch eb' yajalil soldado winh stanhvej. Nivan ixim trigo, aceite yet' vino ix molchaj t'a juntzanh chonhab' chi'."
        },
        {
            "number": "7",
            "text": "Ix yak'anpaxcan smaclab' jul-lab' winh yet' q'uen lanza t'a juntzanh chonhab' chi', yic syal scolan sb'ha t'a oval. Icha chi' ix aj yochcan yopisio winhaj Roboam chi' t'a yol yic Judá yet' t'a yol yic Benjamín."
        },
        {
            "number": "8",
            "text": "Ha eb' sacerdote yet' eb' levita, ix cot eb' t'a yol smacb'en Israel, yic syak'anoch sb'a eb' yet' winhaj Roboam chi'."
        },
        {
            "number": "9",
            "text": "Ha eb' levita chi', ix yactejcan schonhab' eb' yet' lum b'aj sva nok' smolb'etzal nok' eb', ix javi eb' t'a Jerusalén yet' t'a juntzanhxo chonhab' t'a yol yic Judá yic scajnaj eb' ta', yujto a winhaj Jeroboam yet' eb' tzak'anto ochnac reyal yuj winh ix pechanel eb' t'a yopisio yak'an servil Jehová."
        },
        {
            "number": "10",
            "text": "Ha winhaj Jeroboam chi', ix yak'och eb' comon anima winh sacerdoteal yak'an servil comon dios, yic tz'och eb' ejmelal t'a juntzanh lugar chaanh, t'a eb' enemigo yet' t'a juntzanh yechel vacax ix schec winh b'ojoc."
        },
        {
            "number": "11",
            "text": "Axo eb' ay t'a junjun yinhtilal eb' israel to ayoch spensar yoch ejmelal t'a Jehová Dios, ix cot tzak'an eb' yet' eb' sacerdote yic Jehová chi' yet' eb' levita pax chi'. Ix javi eb' t'a Jerusalén chi', yic wach' syal yak'an silab' eb' t'a Jehová sDiosal eb' yet' smam yicham."
        },
        {
            "number": "12",
            "text": "Yuj chi' ix tek'k'aj yopisio winhaj Roboam chi' t'a smacb'en Judá t'a oxe' ab'il, yujto anhej oxe' ab'il chi' ix sb'eyb'alej sb'eyb'al winhaj David yet' winhaj Salomón winh."
        },
        {
            "number": "13",
            "text": "Ha winhaj Roboam chi', ix yik' ix Mahalat winh yisil winhaj Jerimot yuninal winhaj David, a ix snun ix, aton ix Abihail yisil winhaj Eliab, yixchiquin winhaj Isaí."
        },
        {
            "number": "14",
            "text": "Ha eb' yuninal winhaj Roboam yet' ix Mahalat chi', aton winhaj Jeús, winhaj Semarías yet' winhaj Zaham."
        },
        {
            "number": "15",
            "text": "Ix yik'anpax ix Maaca winh, ix yisil winhaj Absalón. Ha eb' yuninal winh yet' ix, aton winhaj Abías, winhaj Atai, winhaj Ziza yet' winhaj Selomit."
        },
        {
            "number": "16",
            "text": "Ha winhaj Roboam chi', 18 eb' ix yetb'eyum winh yet' 60 eb' ix schab'il yetb'eyum winh. 28 yuninal winh yet' 60 eb' ix yisil. Ha ix Maaca chi', te xajan ix yuj winh t'a yichanh juntzanhxo eb' ix chi'."
        },
        {
            "number": "17",
            "text": "Ix snib'ej winh to a winhaj Abiam yune' ix Maaca chi' ix ochcan reyal sq'uexuloc, yuj chi' ix yak'och winh winh yajalil t'a skal juntzanhxo eb' yuninal."
        },
        {
            "number": "18",
            "text": "Wach' ix yutej winh snaani, yuj chi' ix spucb'at eb' yuninal winh chi' t'a juntzanh chonhab' ayoch smuroal t'a yol yic Judá chi' yet' t'a yol yic Benjamín. Tzijtum tas ix yak' winh sva eb', tzijtum pax eb' ix yetb'eyum eb' winh ix yak'och winh."
        }
    ]
}