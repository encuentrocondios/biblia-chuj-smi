{
    "chapter": "18",
    "verses": [
        {
            "number": "1",
            "text": "Ha winhaj Josafat chi', ix te aj sb'eyumal winh, ix te b'inaj winh. Axo ix yisil winhaj Acab sreyal Israel ix och yalib'oc winh."
        },
        {
            "number": "2",
            "text": "Ix ek' jaye' ab'il, ix b'at winh t'a Samaria yil winhaj Acab chi'. Tzijtum nok' kalnel yet' nok' wakax ix schec winhaj Acab chi' miljocchamoc yic tz'och q'uinh yujto ix k'och winhaj Josafat yet' heb' ajun yet'oc. Ix yalan winhaj Acab chi' t'a winh to tz'och winh yet' winh yic syak'an owal winh yet' chonhab' Ramot t'a yol yic Galaad."
        },
        {
            "number": "3",
            "text": "Ix yalan winhaj Acab chi' t'a winhaj Josafat chi' icha tik: --¿Mamax yal a k'ol tzach och wed'oc yic skak'an owal t'a chonhab' Ramot t'a yol yic Galaad? xchi winh. Ix tak'wi winhaj Josafat chi': --Ha in tik ol in b'at ed'oc yet' masanil heb' winh in soldado t'a owal chi'."
        },
        {
            "number": "4",
            "text": "Palta ayic manto onh b'ati, ko k'anb'ej tas xchi Jehová, xchi winh."
        },
        {
            "number": "5",
            "text": "Yuj chi' ix schec winh sreyal Israel chi' molb'aj masanil heb' winh syaloch sb'a schekab'oc Dios, 400 sb'isul heb' winh smasanil. Ix sk'anb'an winh t'a heb' winh icha tik: --¿Tzam kak' owal t'a Ramot t'a yol yic Galaad, ma to maay? xchi winh. Ix tak'wi heb' winh t'a winh icha tik: --Ak' owal chi', yujto ha Dios ol ak'anoch t'a yol a k'ab', xchi heb' winh."
        },
        {
            "number": "6",
            "text": "Palta ix yalan winhaj Josafat chi' icha tik: --¿Mama junok winh schekab' Jehová t'a tik yic sko k'anb'ej pax t'a winh? xchi winh."
        },
        {
            "number": "7",
            "text": "Ix tak'wi winh sreyal Israel chi' t'a winh icha tik: --Ay jun winh t'a tik, syal sk'anb'an winh t'a Jehová cuuj, aton winhaj Micaías yuninal winhaj Imla. Palta tzin chac wal jun winak chi', yujto malaj juneloc ay jab'oc tas wach' syal winh t'ayin, chucnhej tas syal winh, xchi winh. Palta ix yalanxi winhaj Josafat chi': --Manh al jun chi', xchi winh."
        },
        {
            "number": "8",
            "text": "Ixlajwi chi', ix yavtancot jun winh schekab' winh sreyal Israel chi', ix yalan winh t'a winh: --B'at avtejcot winhaj Micaías yuninal winhaj Imla t'a elanhchamel, xchi winh."
        },
        {
            "number": "9",
            "text": "Ha heb' winh rey chi' schawanhil, ayoch spichul heb' winh yic sreyal yuj, k'ojanem heb' winh t'a sk'ojnub' b'aj tz'ochk'och anima t'a yol chonhab' Samaria. Ayek' masanil heb' winh syaloch sb'a schekab'oc Dios chi' t'a yichanh heb' winh."
        },
        {
            "number": "10",
            "text": "Ha winhaj Sedequías yuninal winhaj Quenaana, ay juntzanh k'een icha nok' ch'aac ix sb'o winh, te chaanh ix yal winh icha tik: Ha Jehová tz'alan icha tik: Ha yet' juntzanh ch'aac tik ol ak' owal yet' heb' sirio, masanto ol lajwoquel heb' smasanil, xchi winh t'a winhaj Acab chi'."
        },
        {
            "number": "11",
            "text": "Ix yalanpax masanil heb' winh syaloch sb'a chekab'oc Dios chi' t'a winh rey chi' icha tik: Ochanh ak' owal yet' Ramot t'a yol yic Galaad chi', ol ak' ganar, yujto a Jehová ol ak'anoch t'a yol a k'ab', xchi heb' winh."
        },
        {
            "number": "12",
            "text": "Ha winh chekab' ix b'at awtankot winhaj Micaías chi', ix yal winh t'a winhaj Micaías chi' icha tik: --Masanil heb' winh schekab' Dios, wach'nhej ix yutej heb' winh yalan t'a winh rey chi'. Yuj chi' swal t'ayach, icha ix yutej heb' winh yalan chi', icha pax chi' tzutej alani, wach'nhej ol utej alani, xchi winh."
        },
        {
            "number": "13",
            "text": "Ix tak'wi winhaj Micaías chi' icha tik: --Swak' in ti' t'a Jehová to anhej tas ol yal t'ayin, ha' ol wala', xchi winh."
        },
        {
            "number": "14",
            "text": "Ix k'och winhaj Micaías chi' t'a yichanh winh rey chi', ix sk'anb'an winh rey chi' t'a winh icha tik: --Micaías ¿tzam yal kak'an owal yet' chonhab' Ramot t'a yol yic Galaad, mato maay? xchi winh. Ix stz'akan yal winhaj Micaías chi' icha tik: --Ixic ak' owal chi', ol ak' ganar, yujto ol ak'chajoch jun chonhab' chi' t'a yol a k'ab', xchi winh."
        },
        {
            "number": "15",
            "text": "Palta ix yalan winh rey chi' icha tik: --Tzijtum elxo ix wal t'ayach to tzak' a ti' to anhej tas yel tzal t'ayin t'a sb'i Jehová, xchi winh."
        },
        {
            "number": "16",
            "text": "Ix yalan winhaj Micaías chi' icha tik: Ix wil masanil heb' soldado israel, toxonhej sacleminac ix ajkanb'at heb' t'a jolomtac witz icha nok' kalnel manhxalaj stanhwumal. Yuj chi' ix yal Jehová t'ayin icha tik: Ha juntzanh anima tik, manhxalaj yajalil heb', junk'olalokab' smeltzaj junjun heb' t'a spat, xchi Jehová, xchi winh."
        },
        {
            "number": "17",
            "text": "Yuj chi' ix yal winh sreyal Israel chi' t'a winhaj Josafat chi' icha tik: --Inaton wal swal t'ayach, to a jun winak tik malaj b'aj syal jab'oc tas wach' winh t'ayin, te chucnhej tas syal winh, xchi winh."
        },
        {
            "number": "18",
            "text": "Ix yalanxi winhaj Micaías chi' icha tik: --Ab' wal tas syal Jehová t'ayach: Ix wila'' k'ojanem Jehová t'a sdespacho, masanil heb' ángel t'a satcha’anh linhjab'och t'a spatic yichanh."
        },
        {
            "number": "19",
            "text": "Ix sk'anb'an Jehová chi' icha tik: ¿Mach sb'at iptzitan winhaj Acab sreyal Israel, yic sb'at yak'an owal winh yet' chonhab' Ramot t'a yol yic Galaad, yic schamcan winh ta'? xchi Jehová chi'. Ch'oc tas syal juntzanh heb', ch'oc pax tas syal juntzanhxo heb'."
        },
        {
            "number": "20",
            "text": "Palta ay jun espíritu ix och t'a yichanh Jehová, ix yalan icha tik: Ol in b'at wak' sk'ulej winh rey chi', xchi. Ix sk'anb'an Jehová chi' t'ay tas ol yutej."
        },
        {
            "number": "21",
            "text": "Ix yalan icha tik: Masanil heb' winh syaloch sb'a a chekab'oc, ol wak' yak' es heb' winh t'a winh rey chi', xchi. Ix yalan Jehová chi' t'ay icha tik: Ol yal uj icha chi', ixic, b'at k'ulej icha tzal chi', xchi t'ay."
        },
        {
            "number": "22",
            "text": "Ha ticnaik jun, ojtaquejeli to a Jehová ix chaan sk'ulej heb' winh syaloch sb'a schekab'oc tik yic junnhej syutej heb' winh yak'an es t'ayach, icha chi' ol aj skotkan chamel t'a ib'anh, xchi winhaj Micaías chi'."
        },
        {
            "number": "23",
            "text": "Yuj chi' ix snitzancot sb'a winhaj Sedequías chi' ix stz'itanb'at sat winhaj Micaías chi' winh, ix yalan winh: --Ha jun espíritu tz'esan ix cot t'a Jehová chi', ¿tas ix aj yel t'ayin, haxo t'ayach sloloni? xchi winh."
        },
        {
            "number": "24",
            "text": "Ix tak'wi winhaj Micaías chi' t'a winh icha tik: --Ol a nacot jun tik t'a jun k'u chi', aton yic toxonhej ol ach ek' tik ol ach ek' tik a say b'aj ol a k'ub'ejel a b'a, xchi winh."
        },
        {
            "number": "25",
            "text": "Ix yalan winh sreyal Israel chi' icha tik: --Yamec winhaj Micaías tik, tzeyik'anb'at winh t'a winhaj Amón yajal t'a chonhab' tik yet' t'a winh wuninal aj Joás."
        },
        {
            "number": "26",
            "text": "Tzeyalani to a in swala' to tz'och winh t'a preso, jab'nhej tas tzeyak' swa winh yet' tas syuk'ej winh, masanto ayic ol in meltzaj t'a tzalajk'olal, xchi winh."
        },
        {
            "number": "27",
            "text": "Ixto yal jay b'elanhxo winhaj Micaías chi' icha tik: Tato wach' tz'aj a meltzaji, syalelk'ochi to manhoc Jehová tz'alan t'ayin syal chi', xchi winh. Ix yalanxi winh: E masanil ex chonhab', naanhejokab' eyuuj tas ix wal tik, xchi winh."
        },
        {
            "number": "28",
            "text": "Ix b'at winh sreyal Israel chi' yet' heb' soldado yet' winhaj Josafat sreyal Judá yet' heb' soldado yak' owal yet' chonhab' Ramot t'a yol yic Galaad chi'."
        },
        {
            "number": "29",
            "text": "Ix yalan winh sreyal Israel chi' t'a winhaj Josafat chi' icha tik: --Ayic ol ko yamanoch owal chi', ol in k'exel in pichul yic in reyal tik, a achxo tik, ol ak'nhejkanoch a pichul yic a reyal chi', xchi winh. Yuj chi' ix sk'exel spichul winh sreyal Israel chi', ix och heb' winh yak' owal chi' schawanhil."
        },
        {
            "number": "30",
            "text": "Palta a winh sreyal Siria, toxo ix yal winh t'a heb' winh sat yajal yaj t'a carruaje yic owal to max yak' owal heb' winh yet' junocxo mach, palta anhej t'a winh sreyal Israel b'aj tz'och heb' winh."
        },
        {
            "number": "31",
            "text": "Ayic ix ilji winhaj Josafat yuj heb' winh sat yajal yaj chi', a snaan heb' winh to a winh sreyal Israel chi', yuj chi' ix oymaj heb' winh t'a spatic winh, yic syak'an owal heb' winh yet' winh yalani. Yuj chi', ix el yav winh, ix colji winh yuj Jehová, ix ik'jiel heb' winh yajal chi' yuj Jehová t'a winh."
        },
        {
            "number": "32",
            "text": "Axo ix yilan heb' winh to manhoclaj winh sreyal Israel chi', ix yactan heb' winh syaman winh."
        },
        {
            "number": "33",
            "text": "Palta ay jun winh soldado comonnhej ix julwajb'ati, a wal t'a winh sreyal Israel chi' ix och sirnaj jun yol jul-lab' chi'. Ha wal b'aj schalaj sb'a sk'een pichul winh rey chi' ayochi, ata' ix och ch'apnaj jun yol jul-lab' chi'. Yuj chi' ix yal winh t'a winh ed'jinac carruaje chi' icha tik: --Ik' meltzaj carruaje tik, tzin ik'anel t'a skal owal tik, yujto te niwan ix in aj in lajwi, xchi winh."
        },
        {
            "number": "34",
            "text": "Te ov ix aj yoch owal t'a jun k'u chi', ixto stek'b'ej sb'a winh sreyal Israel chi' skan tek'tek' t'a yol skarruaje ayic ayoch winh t'a yichanh heb' sirio chi', masanto yic ix em k'u. Palta haxo yic wan sb'at pilnaj k'u, ix cham winh."
        }
    ]
}