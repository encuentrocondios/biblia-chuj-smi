{
    "chapter": "32",
    "verses": [
        {
            "number": "1",
            "text": "Ayic toxo ix sk'ulej masanil juntzanh chi' winhaj Ezequías, yic sk'anab'ajan Jehová winh, ix javi winhaj Senaquerib sreyal Asiria yet' eb' soldado. Ix laj och oyan eb' t'a spatictac juntzanh chonhab' ayoch smuroal t'a yol yic Judá, yic syik'anek' eb' yalani."
        },
        {
            "number": "2",
            "text": "Ayic ix yilan winhaj Ezequías chi' to toxo ix javi winhaj Senaquerib chi' yak' oval t'a Jerusalén,"
        },
        {
            "number": "3",
            "text": "ix smol alan winh yet' eb' winh yajal yet' eb' winh yajalil eb' soldado to smuc sjajtac ha ha' eb' winh ay t'a spatictac chonhab' chi'. Ix cha sk'ol eb' winh sk'ulan tas ix alchaj chi'."
        },
        {
            "number": "4",
            "text": "Yuj chi' te niwan eb' anima chi' ix smolb'ej sb'a, ix laj smucan sjajtac ha ha' chi' eb' yet' ha ha' sb'ey t'a slak'anil chi', yic wach' ayic sjavi eb' asirio chi', manhxalaj ha' tz'ilchaj yuj eb'."
        },
        {
            "number": "5",
            "text": "Ix yak' val yip winhaj rey Ezequías chi' sb'oanxiq'ue smuroal chonhab' chi' b'aj mak'b'ilem lanhnajoc. Ix b'ochajxiq'ue juntzanh b'aj stanhvej eb' soldado t'a yib'anhtac muro yet' junxo muro t'a spatiqueli. Te wach' ix ajoch muro b'aj mucb'il jun ch'olan t'a schonhab' winhaj David. Tzijtum q'uen lanza yet' maclab' jul-lab' ix schec winh rey chi' b'ojoc."
        },
        {
            "number": "6",
            "text": "Ix yak'anoch yopisio juntzanh eb' winh vinac winh yic tz'och eb' winh yajalil t'a masanil chonhab'. Ix smolb'an sb'a eb' winh b'aj smolb'ej sb'a eb' anima t'a stiel spuertail chonhab' chi', ix yalan winh rey chi' to stek'b'ej sb'a eb', ix yalan winh icha tik:"
        },
        {
            "number": "7",
            "text": "Tek'an tzeyutej e b'a, manh ex xivoc, mocab' chab'axq'ue e k'ool t'a yichanh winh sreyal Asiria chi' yet' t'a jun niwan nhilanh eb' winh soldado yet'nac winh chi', yujto ek'b'al quip t'a yichanh eb' chi'."
        },
        {
            "number": "8",
            "text": "Ha winh chi', a eb' soldado ayoch yipoc sk'ol winh, palta a onhxo tik, a Jehová co Diosal ayoch qued'oc, ha' ol kolwaj qued'oc ayic ol cak'an oval chi', xchi winh. Ayic ix yab'an eb' anima chi' tas ix yal winh rey chi', ix stek'b'an val sb'a eb'."
        },
        {
            "number": "9",
            "text": "Yacb'an van yak'an oval winhaj Senaquerib sreyal Asiria yet' eb' soldado t'a chonhab' Laquis, ix schecancot juntzanh eb' schecab' winh t'a Jerusalén, yic tzul yal eb' t'a winhaj Ezequías sreyal Judá yet' t'a masanil eb' aj Judá cajan ta' icha tik:"
        },
        {
            "number": "10",
            "text": "Icha tik ix yutej winhaj Senaquerib sreyal Asiria yalancoti: ¿Mach ayoch yipoc e k'ol a ex tik, yuj chi' ayex kan t'a Jerusalén tik, ina to oyb'il exxo q'uei?"
        },
        {
            "number": "11",
            "text": "Tato syal winhaj Ezequías t'ayex to a Jehová e Diosal ol ex colanel t'a yol in k'ab', tonhej tzex yixtej winh, ol ex cham yuj vejel yet' taquinhtial."
        },
        {
            "number": "12",
            "text": "¿Tom manhoc winhaj Ezequías chi' ix ik'anel juntzanh lugar yic ejmelal b'ajtac chaanh yet' altar yic jun Dios chi'? Ix yalan winh t'a masanil anima t'a Judá yet' t'a Jerusalén to junnhej jun altar b'aj snhusji incienso t'a jun Dios chi'."
        },
        {
            "number": "13",
            "text": "¿Tom manh eyojtacoc tas in k'ulejnac yet' eb' in mam vicham t'a juntzanhxo chonhab'? ¿Tocval ix yal yuj sdiosal juntzanh chonhab' chi' scolanel eb' t'a yol in k'ab'?"
        },
        {
            "number": "14",
            "text": "¿Tom ay junok t'a juntzanh sdiosal juntzanh chonhab' ix satel eb' in mam vicham chi' ix yal scolanel schonhab' t'a yol sk'ab' eb'? ¿Tas yuj tze na' to a e Diosal chi' ol ex colan t'a yol in k'ab'?"
        },
        {
            "number": "15",
            "text": "Yuj chi', manh eyak' e b'a musansatil yuj winhaj Ezequías chi'. Manh e cha eyab' tas syal winh. Yujto malaj junok sdiosal juntzanh chonhab' chi' ix yal scolan schonhab' t'a yol in k'ab'. Anhejtona' malaj pax juntzanh dios chi' ix yal scolan sb'ha t'a yol sk'ab' eb' in mam vicham. Ocxo jun e Diosal chi'. ¿Tom ato val ol yal ex scolan t'a yol in k'ab'? xchicot winh, xchi eb'."
        },
        {
            "number": "16",
            "text": "Ay juntzanhxo tas ix yal eb' schecab' winh sreyal Asiria chi' yic sb'uchvaj eb' t'a Jehová Dios yet' t'a winhaj Ezequías aton schecab'."
        },
        {
            "number": "17",
            "text": "Ix stz'ib'anpaxcot jun yumal winhaj Senaquerib chi' yic sb'uchvajcot winh t'a Jehová sDiosal Israel. Ha t'a jun yuum winh chi', ix yalcot winh icha tik: Ha juntzanh sdiosal juntzanhxo chonhab', maj yal-laj scolan schonhab' eb' chi' t'a yol in k'ab', icha pax chi' sDiosal winhaj Ezequías, manh ol yal-laj scolan schonhab' t'a yol in k'ab', xchicot winh t'a yuum chi'."
        },
        {
            "number": "18",
            "text": "Ha eb' schecab' winhaj Senaquerib chi', te chaanh ix yal eb' t'a eb' anima ay t'a Jerusalén chi', aton eb' linhjab'q'ue t'a yib'anh muro, te chaanh ix yal eb' t'a hebreo, yic xib'taj eb' anima chi' yuj eb', yic syak'an ganar Jerusalén chi' eb' yalani."
        },
        {
            "number": "19",
            "text": "Ix slajb'ej val sDiosal Jerusalén eb' yet' juntzanh comon dios b'ob'il yuj anima, sdiosal juntzanhxo chonhab'."
        },
        {
            "number": "20",
            "text": "Yuj val jun lolonel chi', ix lesalvi winhaj rey Ezequías yet' winhaj Isaías schecab' Dios yuninal winhaj Amoz. Ix sk'anan scolval Jehová eb' winh."
        },
        {
            "number": "21",
            "text": "Yuj chi' a Jehová ix checancot jun ángel yic tzul satanel eb' soldado te tek'an, eb' yajalil eb' yet' eb' sat yaj t'a scampamento winh sreyal Asiria chi'. Yuj chi' te q'uixvelalxonhej ix aj smeltzajxi winh rey chi' t'a schonhab'. Axo yic ix och winh t'a yol stemplo sdiosal, a eb' yuninal winh ix milanchamoc."
        },
        {
            "number": "22",
            "text": "Icha chi' ix yutej Jehová scolan winhaj Ezequías chi' yet' masanil eb' cajan t'a Jerusalén chi' t'a yol sk'ab' winhaj Senaquerib sreyal Asiria chi', yet' pax t'a yol sk'ab' juntzanhxo chonhab'. Junk'olal ix laj aj eb' yet' juntzanhxo chonhab' ay t'a slak'anil chi'."
        },
        {
            "number": "23",
            "text": "Yuj chi', tzijtum eb' ix yik'cot yofrenda t'a Jerusalén, ix yak'an eb' t'a Jehová, ix yak'anpax silab' eb' te caro stojol t'a winhaj Ezequías chi'. Ha t'a jun pekti’ chi' niwan ix aj yelk'och winh t'a juntzanhxo chonhab'."
        },
        {
            "number": "24",
            "text": "Ha t'a jun pekti’ chi', te ov yak'an syaelal winhaj Ezequías chi', ijan ix cham winh. Yuj chi' ix lesalvi winh t'a Jehová. Ix tak'vi Jehová chi', ix sch'oxan jun yechel t'a winh te satub'tac yilji, yic sch'oxani to ol b'oxoc sk'ool winh."
        },
        {
            "number": "25",
            "text": "Wach'chom jantac wach'il ix scha winhaj Ezequías chi', palta maj yak' yuj diosal winh t'a Jehová, to ix yik'chaanh sb'a winh. Yuj chi' ix cot yoval sk'ol Jehová t'a winh yet' t'a Judá yet' t'a Jerusalén."
        },
        {
            "number": "26",
            "text": "Yuj chi' ix yik'xiem sb'a winh yet' eb' cajan t'a Jerusalén chi' t'a yichanh Dios. Yuj chi' majxo yak'cot yoval sk'ol Jehová chi' t'a yib'anh eb' yacb'an pitzanto winh."
        },
        {
            "number": "27",
            "text": "Ha winhaj Ezequías chi', ix te aj sb'eyumal winh, niwan ix aj yelk'och winh. Te niwan q'uen plata, q'uen oro, q'uen q'ueen te wach' yilji, perfume, maclab' jul-lab' yet' pax masanil tas to ay stojol ix smolb'ej winh."
        },
        {
            "number": "28",
            "text": "Ix schecanpax winh b'ojoc spatil b'aj sik'chaj ixim trigo, vino yet' aceite. Ix b'ochaj pax smacte' nok' vacax, nok' calnel yet' nok' chiva."
        },
        {
            "number": "29",
            "text": "Ix schecanpax winh b'ojoc juntzanh chonhab', yujto manh jantacoc nok' svacax winh yet' nok' scalnel. Te niwan sb'eyumal winh ix yak' Dios."
        },
        {
            "number": "30",
            "text": "Aton winh ix checan macchaj sjaj ha' Gihón t'a yib'anh, yic wach' haxo t'a yalanh lu'um sb'ey ha'. Ha t'a stojolal b'aj tz'em k'u t'a schonhab' winhaj David, ata' ix k'och ha'. Masanil tas ix sk'ulej winh, wach'nhej ix elk'ochi."
        },
        {
            "number": "31",
            "text": "Ha eb' winh yajal t'a Babilonia, ix scheccot eb' winh schecab' eb' winh yic tzul sk'anb'an eb' winh yuj jun tas satub'tac ix uji t'a Judá. Ix actajcan winhaj Ezequías chi' yuj Dios sch'ocoj yic tz'ak'ji proval winh yuj, yic syila' tas yaj spensar winh."
        },
        {
            "number": "32",
            "text": "Ha jantacto yab'ixal winhaj Ezequías yet' tastac ix sk'ulej winh yet' b'aj ix sk'anab'ajej Dios winh, aycan b'aj tz'ib'ab'ilcan tas yilnac winhaj Isaías yuninal winhaj Amoz yet' t'a yumal yab'ixal eb' winh sreyal Judá yet' Israel."
        },
        {
            "number": "33",
            "text": "Axo yic ix cham winh, ix mucji winh t'a yib'anhq'ue b'aj mucb'il eb' yinhtilal winhaj David. Masanil eb' aj Judá yet' eb' cajan t'a Jerusalén, ix sch'oxel eb' to niwan yelk'och winh ayic ix smucan winh chi eb', haxo winhaj Manasés yuninal winh ix ochcan reyal sq'uexuloc."
        }
    ]
}