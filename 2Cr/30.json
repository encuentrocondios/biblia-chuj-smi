{
    "chapter": "30",
    "verses": [
        {
            "number": "1",
            "text": "Ix lajvi chi', ix schecan vinhaj rey Ezequías chi' alchajel d'a yol yic Israel yed' d'a yol yic Judá, ix yak'anpaxb'at yumal vinh d'a eb' ay d'a yol yic Efraín yed' d'a yol yic Manasés, yic scot eb' d'a stemplo Jehová d'a Jerusalén, yic tz'och q'uinh yic snaancot eb' ayic yelnac eb' smam yicham eb' libre yuj Jehová sDiosal Israel d'a Egipto."
        },
        {
            "number": "2",
            "text": "Ayic ix lajvi slolon vinh rey chi' yed' eb' ayoch yajalil yed' vinh yed' masanil eb' anima d'a Jerusalén chi', ix snaan eb' to a d'a schab'il uj ol och q'uinh chi',"
        },
        {
            "number": "3",
            "text": "yujto maj yal-laj yoch q'uinh chi' d'a sk'ual aycani, yujto quennhej eb' vinh sacerdote ix sacb'itej sb'a icha yalan ley, manta pax eb' anima smolb'ej sb'a d'a Jerusalén chi'."
        },
        {
            "number": "4",
            "text": "Yujto ix scha sk'ol vinh rey yed' masanil anima tas ix nachaj chi',"
        },
        {
            "number": "5",
            "text": "yuj chi' ix sna eb' to spucchaj yumal d'a masanil yol yic Israel. Schacot d'a Dan, masanto sk'och d'a Beerseba. Ix avtajcot eb' yic sjavi eb' d'a Jerusalén yic tz'och q'uinh chi', yujto a d'a yalanhtaxo, manh nivanoc eb' smolb'ej sb'a yic syak'anoch jun q'uinh chi' eb', icha yaj stz'ib'chajcani."
        },
        {
            "number": "6",
            "text": "Yuj chi' ix b'at eb' schecab' vinh rey chi' d'a masanil yol yic Israel yed' d'a yol yic Judá, ix yik'anb'at yumal eb', aton ix schec b'ojoc vinh rey chi' yed' eb' ayoch yajalil yed'oc, b'aj syal vinh icha tic: Ex quetisraelal, meltzajanhecxi d'a Jehová sDiosal vinh co mam quicham aj Abraham, vinhaj Isaac yed' vinhaj Israel, yic ol ochxoc eyed'oc a ex manh ex cannacoc d'a yol sk'ab' eb' vinh sreyal Asiria."
        },
        {
            "number": "7",
            "text": "Mocab' lajanoc tzeyutej e b'a icha eb' e mam eyicham, icha pax eb' quetisraelal, ix spitej val sb'a eb' d'a Jehová co Diosal yed' eb' co mam quicham chi'. A val co Diosal chi' ix satanel eb' icha val tz'aj quilan ticnaic."
        },
        {
            "number": "8",
            "text": "Yuj chi' manh eyak' pitb'oc e b'a, icha yutejnac sb'a eb' co mam quicham chi'. Aq'uecxioch e b'a d'a yol sk'ab' Jehová co Diosal, cotanhec d'a stemplo sik'b'ilel yuj d'a masanil tiempo, tzeyak'an servil yic maxtzac cot yoval sk'ol d'ayex."
        },
        {
            "number": "9",
            "text": "Tato ol eyak'xioch Jehová d'a e k'ool, axo eb' ajk'ol ik'jinacb'at eb' quetisraelal yed' eb' eyuninal d'a preso chi', ol ok' sk'ol eb' d'a eb', ol ak'joc meltzaj eb' d'a co chonhab' tic. Yujto a Jehová co Diosal, te ay snivank'olal, ay pax yoq'uelk'olal, manh ol ex spatiquejcaneli tato ol eyak'xioch e b'a d'a yol sk'ab', xchib'at vinh rey chi' d'a eb'."
        },
        {
            "number": "10",
            "text": "Ix b'at eb' checab' chi' d'a masanil yol yic Efraín yed' d'a yol yic Manasés, ix b'atnhej eb' d'a junjun chonhab', masanto ix k'och eb' d'a yol yic Zabulón. Palta a eb' anima chi', tonhej ix tzevaj eb', ix b'uchvaj pax eb' d'a eb' checab' chi'."
        },
        {
            "number": "11",
            "text": "Palta ay jayvanh eb' vinh vinac d'a yinhtilal Aser, d'a yic Manasés yed' d'a yic Zabulón ix och eb' ejmelal d'a Dios chi', ix javi eb' d'a Jerusalén chi'."
        },
        {
            "number": "12",
            "text": "A Dios ix ak'an sna' masanil eb' anima d'a Judá chi', yic sk'anab'ajan eb' jun checnab'il ix yal vinh rey chi' yed' eb' ayoch yajalil yed'oc, icha ix aj yalan Jehová."
        },
        {
            "number": "13",
            "text": "Yuj chi' a val d'a schab'il uj, ix smolb'an sb'a jantac anima d'a Jerusalén chi', ix yak'anoch q'uinh eb' yic ixim pan malaj yich."
        },
        {
            "number": "14",
            "text": "Ix syamanoch eb' yik'anel masanil juntzanh altar yed' juntzanh lugar b'ajtac snhuschaj incienso d'a Jerusalén chi'. Ix syumancanem eb' d'a sch'olanil a' Cedrón."
        },
        {
            "number": "15",
            "text": "Ayic 14 yoch schab'il uj chi', ix smilancham nok' quelem calnel eb' yic q'uinh chi'. Axo eb' vinh sacerdote yed' eb' vinh levita, ix te q'uixviq'ue eb' vinh, yuj chi' ix sacb'itej sb'a eb' vinh icha yalan ley. Ix yik'anb'at nok' silab' eb' vinh snhusjitz'a smasanil d'a stemplo Jehová."
        },
        {
            "number": "16",
            "text": "Icha chi' ix aj yochxi eb' vinh d'a yopisio, icha yalan ley Moisés vinh schecab' Dios. A eb' vinh sacerdote ix tzicanem schiq'uil nok' silab' ix yak' eb' vinh levita."
        },
        {
            "number": "17",
            "text": "Yujto tzijtumto eb' d'a scal masanil anima chi' manto sacb'itejlaj sb'a, yuj chi' a eb' vinh levita chi' ix milancham nok' silab'il yic q'uinh chi' yuj eb' anima chi', yic tz'och yopisio nok' d'a q'uinh chi'."
        },
        {
            "number": "18",
            "text": "Te nivan eb' d'a yinhtilal Efraín, d'a yic Manasés, d'a yic Isacar yed' d'a yic Zabulón ix comon chi'an nok' silab' yic q'uinh chi', manh ichaoc yaj stz'ib'chajcani, yujto maj sacb'itej sb'a eb' icha yalan ley. Palta a vinhaj rey Ezequías chi' ix lesalvi yuj eb', ix yalan vinh icha tic: Mamin Jehová, co Diosal ach yed' eb' co mam quicham, te vach' a pensar. Ak' nivank'olal eb' syak'och d'a sk'ol yalan sb'a d'ayach, vach'chom maj sacb'itej sb'a eb' icha yalan sleyal a templo, xchi vinh."
        },
        {
            "number": "19",
            "text": "Ix yab' Jehová slesalvi vinhaj rey Ezequías chi', yuj chi' ix yak' nivank'olal d'a yib'anh masanil anima chi'."
        },
        {
            "number": "20",
            "text": "Uque' k'ual ix ek' eb' israel chi' d'a Jerusalén, te tzalajk'olal ix ek' q'uinh yic ixim pan malaj yich chi'. Axo eb' vinh sacerdote yed' eb' vinh levita, junjun k'u sb'itan eb' vinh, syalan vach' lolonel eb' vinh d'a Jehová yed' masanil yamk'ab' yic b'it te vach' yic Jehová yaji."
        },
        {
            "number": "21",
            "text": "A vinhaj Ezequías chi', ix yak' yuj diosal vinh d'a eb' vinh levita, yujto ix sch'oxel sb'ecank'olal eb' vinh yak'an servil Jehová. Uque' k'ual ix schi nok' silab' yic q'uinh chi' eb', ix yak'anpax nok' silab' eb' yic junk'olal, ix yalan vach' lolonel eb' d'a Jehová sDiosal smam yicham."
        },
        {
            "number": "22",
            "text": "Ix lajvi chi', ix yalan eb' smasanil to syak' uqueocxo k'ual q'uinh chi'. Te tzalajk'olal ix aj yoch q'uinh chi' yuj eb'."
        },
        {
            "number": "23",
            "text": "A vinhaj Ezequías sreyal Judá chi', mil nok' mam vacax yed' 7 mil nok' calnel ix siej vinh d'a eb' anima chi'. Yed' eb' vinh yajal d'a junjun chonhab' ix siejpax mil nok' vacax chi' eb' vinh yed' 10 mil nok' calnel. Nivan eb' vinh sacerdote ix sacb'itej sb'a icha yalan ley."
        },
        {
            "number": "24",
            "text": "Masanil eb' aj Judá chi' yed' eb' vinh sacerdote yed' eb' vinh levita yed' masanil eb' ix laj cot d'a yol yic Israel yed' masanil eb' ch'oc chonhab'il ix ja cajan d'a yol yic Israel chi', ma d'a yol yic Judá, ix te tzalaj eb'."
        },
        {
            "number": "25",
            "text": "Jantac tzalajk'olal ix uji d'a Jerusalén chi', yujto atax yic yak'annac reyal vinhaj Salomón yuninal vinhaj David, manta b'aj tzuji icha jun ix uji d'a Jerusalén chi'."
        },
        {
            "number": "26",
            "text": "Ix lajvi chi', ix q'ue linhan eb' vinh sacerdote yed' eb' vinh levita yic sk'anan svach'k'olal Jehová eb' vinh d'a yib'anh masanil eb' anima. Ix ab'chaj slesal eb' vinh chi' d'a satchaanh b'aj cajan Dios."
        }
    ]
}