{
    "chapter": "7",
    "verses": [
        {
            "number": "1",
            "text": "Ayic ix lajvi slesalvi vinhaj rey Salomón chi', ix cot k'ak' d'a satchaanh, ix tz'ab'at jun silab' snhusjitz'a smasanil yed' juntzanhxo silab', ix b'ud'jiel yol templo chi' yuj stziquiquial Jehová."
        },
        {
            "number": "2",
            "text": "Yuj chi' majxo yal-laj yoch eb' sacerdote d'a yool chi'."
        },
        {
            "number": "3",
            "text": "Ayic ix yilan jun k'ak' chi' masanil eb' israel yed' stziquiquial Jehová ix emul d'a yib'anh jun templo chi', ix em cumnaj eb' masanto ix emk'och snanhal sat eb' d'a sat luum, ix lesalvi eb', ix yak'an yuj diosal eb' d'a Jehová. Ix yalan eb' icha tic: Yelxo te vach' Dios, yujto tzonh xajanej d'a masanil tiempo, xchi eb'."
        },
        {
            "number": "4",
            "text": "Ayic ix lajvi juntzanh chi', ix yak'an silab' vinhaj rey Salomón yed' eb' chonhab' chi' d'a Jehová."
        },
        {
            "number": "5",
            "text": "Ix yak' 22 mil nok' vacax eb' yed' 120 mil nok' calnel silab'il. Icha chi' ix aj yak'ancanoch jun templo chi' eb' d'a yol sk'ab' Dios."
        },
        {
            "number": "6",
            "text": "Linhanq'ue masanil eb' israel chi', axo eb' sacerdote ayek' eb' d'a yed'tal b'aj ix cani, spu'an q'uen strompeta eb'. Axo eb' levita q'uelk'umb'a yaj eb' yed' eb' sacerdote chi', van sb'itan eb' yed' juntzanh yamk'ab' b'ob'ilcan yuj vinhaj rey David yic tz'och ejmelal d'a Jehová. Van sb'itan eb' icha tic: A Jehová, aynhej svach'k'olal d'a masanil tiempo, xchi eb'."
        },
        {
            "number": "7",
            "text": "Ix yak'anpaxoch yopisio snanhal amak' vinhaj Salomón chi', aton jun ay d'a yichanh stemplo Jehová chi', yic ata' snhusjitz'a silab' yed' xepual nok' silab' yic junk'olal yed' Dios, yujto a jun altar nab'a bronce ix schec vinh b'ojoc, max yab'laj yic sq'ue nok' silab' chi' d'a yib'anh yed' ofrenda d'a tas svaji yed' xepual nok' nok' chi'."
        },
        {
            "number": "8",
            "text": "A d'a jun tiempoal chi', a vinhaj Salomón yed' eb' yetisraelal ix yak'och q'uinh chinama eb' d'a uque' k'ual. Te nivan sb'isul eb', ix cotnhej eb' b'aj tz'ochk'och b'e d'a Hamat d'a norte, masanto d'a a' eluma' yic Egipto d'a sur."
        },
        {
            "number": "9",
            "text": "Uque' k'ual ix yak'och sq'uinhal jun altar chi' eb', axo d'a junxo uque' k'ual, ix yak'anoch q'uinh chinama chi' eb'. Axo d'a jun slajvub' k'ual chi' ix yak'anoch jun nivan q'uinh eb'."
        },
        {
            "number": "10",
            "text": "A d'a 23 yoch yuquil uj chi', ix spuclan sb'a vinhaj rey Salomón chi' yed' masanil anima ayek' chi'. Ix lajvi chi' ix paxcan eb' d'a spat d'a tzalajk'olal. Ix te tzalaj eb' yuj jantac tas vach' ak'b'il yuj Jehová d'a vinhaj David, d'a vinhaj Salomón chi' yed' d'a masanil chonhab' Israel."
        },
        {
            "number": "11",
            "text": "Ayic toxo ix b'oel stemplo Jehová yuj vinhaj rey Salomón chi' yed' spalacio vinh yed' masanil tastac ix sna' vinh to sb'ochaji,"
        },
        {
            "number": "12",
            "text": "ix sch'oxan sb'a Jehová d'a vinh d'ak'valil, ix yalan d'a vinh icha tic: Ix vab' val a lesal, ix in sik'anpaxel jun lugar tic vicoc yic tz'och in cajnub'oc b'aj stz'a silab' d'ayin."
        },
        {
            "number": "13",
            "text": "Yuj chi', q'uinaloc svak'cot k'ak', maxtzac yak' nhab', ma svak'cot nok' k'ulub' sk'uxanb'at avb'en, ma svak'cot junoc ilya d'a eyib'anh a ex in chonhab' ex tic,"
        },
        {
            "number": "14",
            "text": "tato a ex ojtacab'il to vic ex, tzex lesalvi d'ayin, slajvi chi' tzeyactancan e chuc b'eyb'al chi', tato icha chi', svab' e lesal chi' d'a satchaanh, svak'an nivank'olal e mul, svak'anxi tastac ay d'a e chonhab' chi'."
        },
        {
            "number": "15",
            "text": "A ticnaic yed' yic ol b'eynhejb'atoc, ol vab'nhej lesal ol och d'ayin d'a jun templo tic,"
        },
        {
            "number": "16",
            "text": "yujto toxo ix in sik'caneli yic tz'ochcan vicoc. Ol in ajnhej cajan d'ay, ol in tanhvej."
        },
        {
            "number": "17",
            "text": "A ticnaic jun, tato vach'nhej ol utej a b'a d'ayin icha val yutejnac sb'a vinh a mam, tato ol a k'anab'ajej in checnab'il yed' masanil tas ix val d'ayach,"
        },
        {
            "number": "18",
            "text": "ol vak'nhejelk'och opisio tic, icha val in trato in b'onac yed' vinh a mam chi', ayic valannac to ol ochnhej yinhtilal vinh reyal d'a chonhab' Israel tic."
        },
        {
            "number": "19",
            "text": "Palta tato a ex tic ol eyiq'uel e b'a d'ayin, manh ol e k'anab'ajej in k'ayb'ub'al yed' in checnab'il ix vak' d'ayex, axo d'a juntzanh comon dios b'aj ol eyaq'uem e b'a, ol ex och pax ejmelal d'ay,"
        },
        {
            "number": "20",
            "text": "ol ex viq'uel d'a sat lum luum vak'nac tic d'ayex. A jun templo ix ochcan vicoc tic, ol vik'canel d'a vichanh, ol vak'an b'uchjoc yuj masanil nación."
        },
        {
            "number": "21",
            "text": "A jun templo manhxo jantacoc svach'il yilji tic, toxonhej ol q'uecan b'ulan spojelal. Masanil mach ol ek' d'a stz'ey, ol te sat sk'ol eb' yilani, ol sk'anb'an eb', ¿tas yuj icha tic ix yutej jun chonhab' tic Jehová yed' jun templo tic? xcham eb'."
        },
        {
            "number": "22",
            "text": "Axo ol aj yalji d'a eb': Icha tic ix aji yujto ix yactejcan Jehová sDiosal smam yicham eb', aton Dios ik'jinaquelta eb' d'a Egipto, axo juntzanh comon dios b'aj ix yaq'uem sb'a eb'. Yuj val chi' ix yak'cot jun nivan yaelal tic d'a yib'anh eb', xcham eb', xchi Jehová d'a vinhaj Salomón chi'."
        }
    ]
}