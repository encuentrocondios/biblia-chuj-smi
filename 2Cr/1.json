{
    "chapter": "1",
    "verses": [
        {
            "number": "1",
            "text": "Ha vinhaj Salomón yuninal vinhaj David, ix tek'k'aj val yopisio vinh, yujto a Jehová sDiosal vinh ayoch yet'oc, ix te q'uechaanh vinh t'a yopisio chi'."
        },
        {
            "number": "2",
            "text": "Ix yavtan masanil eb' yetisraelal vinh: Aton eb' nivac yajalil eb' soldado, eb' juez, eb' yichamtac vinaquil chonhab' yet' eb' yajal yaj t'a skal eb' sk'ab' yoc."
        },
        {
            "number": "3",
            "text": "Ix b'at vinh yet' masanil eb' ix smolb'ej sb'a chi' t'a jun lugar chaanh t'a Gabaón, yujto ata' aycan cajnub' b'aj sch'ox sb'a Jehová, aton jun sb'onaccan vinhaj Moisés schecab' Dios t'a tzinan lu'um."
        },
        {
            "number": "4",
            "text": "Palta a vinhaj rey David ik'jinaccot te' scaxail strato Jehová t'a Quiriat-jearim, yak'annacoch vinh t'a yol jun mantiado b'ob'il yuj t'a Jerusalén."
        },
        {
            "number": "5",
            "text": "Axo pax jun altar nab'a bronce b'ob'il yuj vinhaj Bezaleel yuninal vinhaj Uri, yixchiquin vinhaj Hur, ha t'a Gabaón chi' aycani, t'a yichanh scajnub' Jehová. Ix b'at vinhaj rey Salomón chi' yet' masanil eb' anima chi' ta', yic b'at sk'anb'ej sb'a eb' d'ha Dios."
        },
        {
            "number": "6",
            "text": "Ix q'uek'och vinh t'a yichanh Jehová, b'aj ay jun altar bronce chi', aton t'a yichanh mantiado b'aj sch'ox sb'a Jehová. Ix schecan vinh nhusjoctz'a mil nok' silab' t'a Jehová t'a yib'anh jun altar chi'."
        },
        {
            "number": "7",
            "text": "Ha t'a jun ak'val chi', ix sch'ox sb'a Jehová t'a vinh, ix yalan icha tik: k'an t'ayin tas tza nib'ej, ol vak' t'ayach, xchi t'a vinh."
        },
        {
            "number": "8",
            "text": "Ix yalan vinh d'ha Dios chi' icha tik: Ha ach tik Mamin, ix ak' val a wach'k'olal t'a vinhaj David in mam. Ha inxo ix in ak'och reyal sq'uexuloc vinh."
        },
        {
            "number": "9",
            "text": "Ha ticnaic ach Jehová Dios, elocab'k'och tas ix al t'a vinh in mam chi', yujto ix in ak'och reyal t'a jun a chonhab' manh jantacoc sb'isul tik, icha spococal lum lum."
        },
        {
            "number": "10",
            "text": "Yuj chi', ak' in jelanil, tzak'an vojtaquej tas svutej in cuchb'an jun chonhab' tik. Yujto malaj junok mach syal yak'an yajalil t'a jun a chonhab' tik t'a yol yico', xchi vinh."
        },
        {
            "number": "11",
            "text": "Ix yalanxi Dios t'a vinh icha tik: Yujto a jun tik ix javi t'a a pensar a k'anani, manhoc a b'eyumal, ma snivanil elk'ochi, ma schamel eb' ajk'ool, mato snajatb'i a q'uinal, manhoc chi' ix a k'ana', palta ha' a jelanil ix a k'ana' yet' aj pensaril yic ol yal ak'an reyal t'a in chonhab' b'aj ach vak'och reyal tik,"
        },
        {
            "number": "12",
            "text": "yuj chi', ol vak' a jelanil yet' aj pensaril chi'. Ol vak'anpax a b'eyumal yet' snivanil elk'ochi. Malaj junok rey jelan ek'nacxo icha ach tik, manhxa pax junocxo icha ach tik olto ochoc, xchi t'a vinh."
        },
        {
            "number": "13",
            "text": "Ixlajwi chi' ix emixta vinh t'a Gabaón b'aj ay scajnub' Dios chi', ix jax vinh t'a Jerusalén, ix yak'an reyal vinh t'a Israel chi'."
        },
        {
            "number": "14",
            "text": "Ix smolb'an mil 400 carruaje yic oval vinhaj rey Salomón chi' yet' 12 mil nok' chej scuchan eb' soldado. Ix yak'ancan juntzanh chi' vinh t'a Jerusalén yet' t'a juntzanhxo chonhab'."
        },
        {
            "number": "15",
            "text": "Manhxo jantacoc q'uen plata yet' q'uen oro ix smolb'ej vinh t'a Jerusalén chi', ichaxonhej q'uen comon q'ueen ix aj q'ueen. Ha te' k'ute', toxonhej icha te' caltacte'al higo t'a spanhanil yichtac lum vitz ix aj te'."
        },
        {
            "number": "16",
            "text": "Ha nok' schej vinh rey chi', ix manchajcot nok' t'a Muzri yet' t'a Cilicia. Ha eb' vinh smanvajum vinh rey chi' smanancot nok' ta'."
        },
        {
            "number": "17",
            "text": "Ha junjun carruaje cotnac t'a Egipto chi', 600 siclo plata stojol, haxo junjun nok' chej chi', 150 siclo plata stojol nok'. Axo masanil eb' vinh sreyal eb' heteo yet' eb' sirio, a eb' vinh smananxi t'a eb' schonhvajum vinhaj Salomón chi'."
        }
    ]
}