{
    "chapter": "4",
    "verses": [
        {
            "number": "1",
            "text": "Ix schecpax vinhaj Salomón chi' b'ojoc jun altar nab'a bronce, 9 metro ix aj sk'atul, 9 metro ix aj sat, nanhal yoil metro ix ajq'ue schaanhil."
        },
        {
            "number": "2",
            "text": "Ix b'ochaj pax jun nivan pila yed'tal a a' nab'a bronce, setansetan ix aji, nanhal yoil metro ix aj slevanil sat, 2 metro yed' 25 centímetro ix ajq'ue steel stitac, axo jantac ix aj setan chi', 13 metro yed' nanhalxo."
        },
        {
            "number": "3",
            "text": "A d'a yalanh sti' d'a spatictac jun pila chi', ayek' cha tzol yechel nok' toro yelvanub'oc. Lajunhe' ayoch d'a junjun 45 centímetro, yaman yaj yed' jun pila chi'."
        },
        {
            "number": "4",
            "text": "Ay pax lajchave' yechel nivac toro nab'a bronce ayoch sb'achnub'oc yalanh jun pila chi'. A juntzanh chi', oxe' q'uelanb'at d'a stojolal norte, oxe' pax d'a sur, oxe' pax d'a stojolal b'aj sjavi k'u yed' oxe' d'a stojolal b'aj tz'em k'u. A yoc juntzanh yechel vacax chi' d'a spatic, a' ayoch d'a yalanh jun pila chi'. Axo d'a yib'anh b'achanemi."
        },
        {
            "number": "5",
            "text": "A jun pila chi', 8 centímetro spimal. Pech'anel sti' icha xumaquil anh chochol. 15 mil galón a a' sb'at d'a yool."
        },
        {
            "number": "6",
            "text": "Ix b'o pax lajunhe' yunetac pila nab'a bronce b'aj sjuk'chaj masanil tas sk'anchaji ayic snhuschaj silab'. Oye' ix can d'a stojolal sur, oyexo d'a stojolal norte. Axo d'a jun nivan pila chi' sb'ic sb'a eb' vinh sacerdote."
        },
        {
            "number": "7",
            "text": "Ix b'o pax lajunhe' b'achnub' candil nab'a oro, icha ix aj yalan Dios. Ix ak'chajoch d'a yol templo chi', oye' d'a stojolal sur, oye' d'a stojolal norte."
        },
        {
            "number": "8",
            "text": "Ix b'o pax lajunhe' mexa, ix ak'chajoch d'a yol templo chi', oye' d'a stojolal sur, oye' pax d'a stojolal norte. Ix b'o pax 100 nivac uk'ab' nab'a oro."
        },
        {
            "number": "9",
            "text": "Ix b'o pax jun amak' yic eb' sacerdote yed' junxo amak' nivaquil yic masanil anima. Ix och q'uen bronce d'a spatictac jun puerta ay d'a scal chab' amak' chi'."
        },
        {
            "number": "10",
            "text": "A jun nivan pila ix b'o chi', a d'a stojolal sur d'a schiquin templo chi' ix cani, d'a stojolal b'aj sjavi k'u."
        },
        {
            "number": "11",
            "text": "Ix sb'opax juntzanh q'uen chen vinhaj Hiram chi', q'uen pala yed' q'uen nivac uk'ab', icha chi' ix aj sb'oelk'och munlajel d'a stemplo Dios ix schec b'ojoc vinhaj Salomón chi'."
        },
        {
            "number": "12",
            "text": "A juntzanh munlajel ix laj b'o chi': Aton chab' nivac oy, chab' sjolom oy chi' ayq'uei, setansetan yaji, ayoch q'uen cadena d'a spatictac."
        },
        {
            "number": "13",
            "text": "Ix och 400 yechel te' granada d'a q'uen cadena chi', cha tzol ix ajoch d'a junjun q'ueen."
        },
        {
            "number": "14",
            "text": "Ay pax lajunhe' yunetac pila, lajunhe' sb'achnub' yich ayoch d'a yalanh,"
        },
        {
            "number": "15",
            "text": "jun nivan pila yic a a', 12 yechel toro ayoch d'a yalanh,"
        },
        {
            "number": "16",
            "text": "q'uen q'ueen chen, q'uen pala yed' q'uen tenedor. Masanil juntzanh yamk'ab' ix sb'o vinhaj Hiram chi' yuj vinhaj Salomón, yic stemplo Jehová yaji, a q'uen bronce te copopi ix och d'ay."
        },
        {
            "number": "17",
            "text": "A juntzanh yamk'ab' nab'a bronce ix b'o chi', a d'a yol lum b'aq'uech luum d'a sti' a' Jordán ix b'oi, d'a snanhal Sucot yed' Saretán."
        },
        {
            "number": "18",
            "text": "Yujto te nivan juntzanh yamk'ab' nab'a bronce ix schec vinhaj Salomón chi' b'ojoc, maxtzac echtaj jantac q'uen bronce ix och d'ay."
        },
        {
            "number": "19",
            "text": "Ix schecanpax vinhaj Salomón chi' b'ojoc juntzanhxo yamk'ab' yic stemplo Dios chi', nab'a oro ix aji: Aton jun altar yed' juntzanh mexa b'aj tz'ak'chajem ixim pan d'a yichanh Jehová,"
        },
        {
            "number": "20",
            "text": "yed' juntzanh sb'achnub' candil yed' candil tz'och sk'ak'al d'a yichanh jun lugar Yicnhej Jehová Yaji, icha yaj yalan Jehová chi'."
        },
        {
            "number": "21",
            "text": "Ix b'o pax juntzanh yechel xumac ayoch d'a sb'achnub' candil chi' yed' q'uen tenaza,"
        },
        {
            "number": "22",
            "text": "q'uen tz'ik'anel stanhil b'aj tz'och sk'ak'al candil, q'uen nivac uk'ab', q'uen nivac cuchara yed' q'uen yed'tal tzak'ak'. Masanil juntzanh q'ueen chi', anhej d'a q'uen oro te vach' b'aj ix b'oi. Ix och pax q'uen oro d'a spatictac puerta b'aj tzonh och d'a yol templo chi'. Ix och pax q'ueen d'a spuertail jun lugar Yicnhej Dios Yaji."
        }
    ]
}