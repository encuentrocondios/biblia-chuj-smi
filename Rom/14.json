{
    "chapter": "14",
    "verses": [
        {
            "number": "1",
            "text": "Ay eb' creyente manto tek'anoclaj, yujto manto nachajel sk'ayb'ub'al Cristo yuj eb'. A eb' icha chi', chaec och eb' eyed'oc. Manh e telaj e b'a yed' eb' yuj juntzanh tas manto nachajel yuj eb'."
        },
        {
            "number": "2",
            "text": "A eb' creyente tek'anxo, yojtac eb' smasanil tas syal co chi'ani. Axo eb' manto tek'anoc, tzato xiv eb' schi'an nok' chib'ej, anhej anh itaj schi eb'."
        },
        {
            "number": "3",
            "text": "Palta a onh sco chi masanil tasi, max yal co b'uchan eb' max chi'an qued'oc. Anhejtona', a eb' max chi'an juntzanh chi' qued'oc, max yal onh yalub'tanhan eb', yujto chab'ilonhxo yuj Dios yed' eb'."
        },
        {
            "number": "4",
            "text": "Q'uinaloc ay junoc mach smunlaj d'a spatrón, ¿tom ay calan quic co ch'olb'itan tas yaji? Anhejton jun spatrón chi' ay yalan yic yalan d'ay tato vach' d'a yichanh mato maay. Anhejtona' ich onh pax ta' d'a Cajal Jesús. Palta vach' ol onh aj d'a yichanh, yujto ay spoder yoch qued'oc, yic vach' scutej co b'a d'ay."
        },
        {
            "number": "5",
            "text": "Ay eb' creyente tz'alani to ay juntzanh k'ual nivan yelk'ochi. Ay pax eb' tz'alani, lajannhej junjun k'u, malaj junoc k'ual ek'al yelk'och d'a yichanh junocxo, xchi eb'. Yuj chi' co naec jun tic d'a co pensar junjun onh b'aj tzonh cani."
        },
        {
            "number": "6",
            "text": "A eb' sk'anab'ajan juntzanh k'u sval tic, icha chi' syutej sb'a eb', yic sch'oxel eb' to ay yelk'och Cajal Jesús d'a yichanh eb'. Anhejtona' a mach max k'anab'ajan juntzanh k'u chi', icha chi' syutej sb'a eb', yujto ay yelk'och Cajal Jesús d'a eb'. Yed' pax junxo tic: A mach yalnhej tas schi'a, schinhej yic sch'oxo' to ay yelk'och Cajal Jesús d'ay, yujto syak' yuj diosal d'a Dios yuuj ayic schi'ani. Axo mach max chi'an juntzanh chi' smasanil, icha chi' sk'ulej yic sch'oxo' to ay yelk'och Cajal Jesús chi' d'ay, yujto syak' pax yuj diosal d'a Dios yuj tas schi'a."
        },
        {
            "number": "7",
            "text": "Yacb'an pitzanonhto, malaj junoc onh quic co b'a. Anhejtona' ayic ol onh chamoc, malaj junoc onh quic pax co b'a."
        },
        {
            "number": "8",
            "text": "Tato pitzan onh, yuj quik'anchaanh Cajal Jesús pitzan onh. Tato tzonh chami, yuj quik'anpaxchaanh tzonh chami. Yuj chi', vach'chom pitzan onh ma tzonh chami, yic onnhej Cajal Jesús chi'."
        },
        {
            "number": "9",
            "text": "Yujto ix cham Cristo, ix pitzvixi, yic vach' tz'och Yajalil d'a yib'anh eb' chamnac yed' pax d'a quib'anh a onh pitzan onhto tic."
        },
        {
            "number": "10",
            "text": "Yuj chi', max yal co ch'olb'itan tas yaj junoc cuk'tac canab'. Max yal calani to malaj vach' yochi. Yujto co masanil ol onh k'och d'a yichanh Dios, ato ta' ol sch'olb'itej tas caj junjun onh."
        },
        {
            "number": "11",
            "text": "Yujto syalcan d'a Slolonel icha tic: A in Yajal in tic, yel pitzan in. Yuj chi', val yel ol laj em cumjab' eb' anima smasanil d'a vichanh. Yovalil ol laj yal eb' to a innhej Dios in, xchicani."
        },
        {
            "number": "12",
            "text": "Yuj chi', yovalil junjun onh ol cal d'a Dios tastac ix co k'ulej."
        },
        {
            "number": "13",
            "text": "Yuj chi', max yal-laj co ch'olb'itan tas caj junjun onh. Más vach' a val junxo tic sco k'ulej: Vach' scutej co b'a yil eb' cuk'tac eb' canab', yic vach' malaj junoc eb' ol b'at d'a schucal cuuj, yic malaj pax junoc eb' ol somchajel spensar cuuj."
        },
        {
            "number": "14",
            "text": "A in tic, yujto ayoch Cajal Jesús d'a in k'ool, vojtacxo sik'lab'il to malaj junoc tas ay yovalil yuj d'a yol yico'. Palta tato ay junoc mach snaani to ay yovalil junoc tas yuj Dios, max yal sk'ulani, yujto ayton yovalil d'a yol yico'."
        },
        {
            "number": "15",
            "text": "Q'uinaloc tato ay junoc tas ay yovalil schiji yuj eb' cuk'tac eb' canab', tato sco chi'a, scus eb' cuuj. Tato icha chi' scutej co b'a, manh vanoc co xajanan eb' syal chi'. Palta aytalaj junoc eb' ix cham Cristo yuuj satel yuj junoc tas sco chi'a."
        },
        {
            "number": "16",
            "text": "A onh tic cojtac to vach' juntzanh chi', palta tato ay eb' tz'alani to chuc, más vach' max co chilaj d'a yichanh eb'."
        },
        {
            "number": "17",
            "text": "A ticnaic, ayonhxooch d'a yol sk'ab' Dios. Yuj chi', manhxo smojoc scak'och co pensar d'a tas sco chi'a yed' d'a tas scuq'uej. Palta smoj tojol scutej co pensar, junk'olal tzonh aji. Sco chaan jun tzalajk'olal syak' Espíritu Santo d'ayonh."
        },
        {
            "number": "18",
            "text": "Tato icha chi' scutej cak'an servil Cristo, ol tzalaj Dios qued'oc. Ol yilanpax eb' quetanimail to vach' co b'eyb'al."
        },
        {
            "number": "19",
            "text": "Yuj chi', co naec val tas scutej co b'a, yic junk'olal tzonh aj co masanil. Sco naani chajtil scutej co b'a cak'an stek'anil junjun eb' yicxo Dios."
        },
        {
            "number": "20",
            "text": "Ay smay sjuviel smunlajel Dios d'a eb' quetcreyenteal yuj tas sco chi'a. Yuj chi', manh co k'ulejec icha chi'. Yel toni, malaj junoc tas ay yovalil co chi'an d'a yichanh Dios, palta tato ay eb' somchajel spensar yuj tas sco chi'a, yovalil scactejcan co chi'ani."
        },
        {
            "number": "21",
            "text": "Yuj chi', tato ay eb' somchajel spensar yujto sco chi nok' chib'ej, ma yujto scuq'uej vino, ma yuj junocxo tas sco k'ulej, tato icha chi', más vach' scactejcan co k'ulan juntzanh chi'."
        },
        {
            "number": "22",
            "text": "Yujto cak'nacoch Dios d'a co k'ool, yuj chi' snachajel cuuj to malaj junoc tas ay yovalil yuj Dios chi'. Palta munil sco na juntzanh tic d'a yichanh Dios. A juntzanh tas sco k'ulej, tato cojtac to malaj yovalil d'a yichanh Dios chi', te vach' quico'."
        },
        {
            "number": "23",
            "text": "Palta ayic sco chi'an junoc tasi, tato sco na'a to ay yovalil d'a yichanh Dios, tato icha chi', tz'och co mul d'ay, yujto max cak'och d'a co k'ool to vach' scutej co b'a. Yalnhej tas sco k'ulej, tato max cak'och d'a co k'ool to vach' d'a yichanh Dios, tato icha chi', tz'och co mul d'ay."
        }
    ]
}