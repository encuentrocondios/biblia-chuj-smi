{
    "chapter": "7",
    "verses": [
        {
            "number": "1",
            "text": "Ex vuk'tac ex vanab', eyojtac to a juntzanh ley ay yalan yic d'ayonh yacb'an pitzan onhto."
        },
        {
            "number": "2",
            "text": "Q'uinaloc ay junoc ix ix ay yetb'eyum, ayic pitzanto vinh yetb'eyum ix chi', ichato tzek'b'iloch ix d'a vinh yuj sleyal ik'lajb'ail. Palta tato scham vinh, libre tz'ajcan ix."
        },
        {
            "number": "3",
            "text": "Tato pitzanto vinh yetb'eyum ix chi' scomon b'at ix d'a junocxo vinh vinac, tz'em ix ajmulal. Axo tato scham vinh yetb'eyum ix chi', libre tz'aj ix d'a jun ley chi'. Vach'chom syik' junocxo vinh vinac ix, palta manh muloclaj sk'ulej ix chi'."
        },
        {
            "number": "4",
            "text": "Ex vuk'tac ex vanab', junxonhej caj yed' snivanil Cristo. Yujto ix chami, yuj chi' chamnac onhxo elta d'a yalanh ley Moisés. Ay junxo mach icha quetb'eyum yaji, aton Cristo, jun pitzvinacxi d'a scal eb' chamnac. Icha chi' caj yed'oc yic scak'an servil Dios d'a vach'il."
        },
        {
            "number": "5",
            "text": "A d'a yalanhtaxo, anhej co chuc pensaril sco k'anab'ajej. Yuj ley Moisés chi' ix pitzvi juntzanh chucal sgana co nivanil. A juntzanh chucal chi' tzonh ik'anb'at d'a chamel d'a junelnhej."
        },
        {
            "number": "6",
            "text": "A d'a yalanhtax chi', a jun ley chi' ay yalan yic d'ayonh, axo ticnaic, chamnac onhxo el d'a yalanh ley d'a yichanh Dios. Yuj chi' quicxo co b'a, yic axonhej Dios scak' servil. Yuj chi' van co b'eyb'alan jun ak' b'eyb'al yak'nac Yespíritu Dios d'ayonh. Axo jun peca' ley tz'ib'ab'ilcan chi', manhxa yalan yic d'ayonh ticnaic."
        },
        {
            "number": "7",
            "text": "Palta ¿tas tze na jun? A ley Moisés, ¿tom chuc? Maay. Yujnhej jun ley chi' snachajel chucal cuuj. Q'uinaloc sviloch in k'ool d'a junoc tas ticnaic, vojtac to chuc tzin k'ulej yujto a ley tz'alani: Manh iloch a k'ool d'a junoc tas, xchi. Q'uinaloc malaj tas syala', manh vojtacoc ama tato chuc."
        },
        {
            "number": "8",
            "text": "Palta yuj juntzanh checnab'il chi', ix pitzvi juntzanh chucal chi' d'ayin. Tzijtum macanhil chucal ix in k'ulej. Q'uinaloc malaj jun ley chi', malaj am yelk'och juntzanh chucal chi'."
        },
        {
            "number": "9",
            "text": "Ayic manto vojtacoc jun ley chi', pitzan in d'a yichanh Dios in naani. Axo yic ix vojtacaneli, ix nachajel vuuj to te malaj in vach'il. Ichato chi' b'ian ix vojtacaneli to ayoch chamel d'a vib'anh yuuj d'a yichanh Dios."
        },
        {
            "number": "10",
            "text": "A jun ley chi' ay yopisio yak'an co q'uinal. Palta a ix ak'ancot chamel d'a vib'anh."
        },
        {
            "number": "11",
            "text": "Yuj jun ley chi', ix te pitzvi chucal d'ayin, in te ixtax yuj juntzanh chi'. A chucal chi' ix ak'lab'an jun ley chi' yic syik'ancot chamel d'a vib'anh."
        },
        {
            "number": "12",
            "text": "A jun ley chi', malaj spaltail. Anhejtona', icha pax chi' smasanil juntzanh checnab'il ay d'a jun ley chi', te tojol, te vach'."
        },
        {
            "number": "13",
            "text": "Palta, ¿tas tze na jun? ¿Tom a jun ley te vach' chi' tz'ik'ancot chamel d'a vib'anh? Maay, manhoclaj. Aton jun in chuc pensaril tz'ik'ancoti. Icha chi' ix aj scheclajeli to yel te chuc jun chi'. A jun chucal chi' ix yak'lab'ej jun ley to vach' yic syik'ancot chamel d'a vib'anh. Ichato chi' ix checlajelta to a jun in chuc pensaril chi', te chuc toni."
        },
        {
            "number": "14",
            "text": "Cojtac to a Yespíritu Dios ak'jinaccot jun ley chi'. Palta a in tic anheja' ved' jun in chuc pensaril tic. Ichato chonhb'il in och vak'an servil chucal."
        },
        {
            "number": "15",
            "text": "Yujto a juntzanh tas tzin k'ulej chi', manh vach'oc svila'. Ay juntzanh tas vach' in gana tzin k'ulej, palta max in k'ulejpaxlaj. Axo juntzanh tas malaj svach'il, a tzin k'ulej."
        },
        {
            "number": "16",
            "text": "Tato chuc vilan juntzanh tas malaj svach'il tzin k'ulej chi', syalelk'ochi to ek'alxo svach'il jun ley chi' d'a vichanh."
        },
        {
            "number": "17",
            "text": "Yujto manhoc in tzin k'ulej juntzanh chi'. A jun chucal toxon ayoch d'ayin, a jun chi' sk'ulani."
        },
        {
            "number": "18",
            "text": "Vojtac to max yal in k'ulan junoc tas vach' d'a yol vico' yujto chuc in pensar. In gana tzin k'ulej juntzanh tas vach', palta max yal-laj vuuj."
        },
        {
            "number": "19",
            "text": "A tas vach' in gana tzin k'ulej, max in k'ulejlaj. Palta a juntzanh tas malaj svach'il max in nib'ej tzin k'ulej, a tzin k'ulej."
        },
        {
            "number": "20",
            "text": "Palta tato a juntzanh tas malaj in gana, a tzin k'ulej, syalelk'ochi, manhoc in van in k'ulani. A jun chucal ayoch d'ayin, a jun chi' van sk'ulani."
        },
        {
            "number": "21",
            "text": "Yuj chi' icha tic tzin k'ulej. In gana tzin k'ulej juntzanh tas vach', axo svilani, axonhej juntzanh chucal tzin k'ulej."
        },
        {
            "number": "22",
            "text": "A in tic, tzin tzalaj yed' sley Dios."
        },
        {
            "number": "23",
            "text": "Palta a in nivanil tic, a jun chucal ayoch d'ay, a tz'ak'an mandar. A tz'ak'an oval yed' junxo ley b'aj tzin tzalaji. Yuj chi', icha val to preso vaj yuj chucal, yujto a tz'ak'an mandar in nivanil tic."
        },
        {
            "number": "24",
            "text": "Ob'iltac in. ¿Mach junoc syal in scolanelta d'a yol sk'ab' in nivanil tic, yujto a tzin ik'anb'at d'a chamel d'a junelnhej?"
        },
        {
            "number": "25",
            "text": "Anhej Dios syal yuuj, yuj Cajal Jesucristo. Yuj chi', svak' yuj diosal d'a Dios chi'. Icha vaj tic, a yed' in pensar, svak' servil Dios. Palta axo jun in chuc pensaril tic, ayoch yak'an servil chucal."
        }
    ]
}