{
    "chapter": "1",
    "verses": [
        {
            "number": "1",
            "text": "A in Pablo in schecab' in Jesucristo tzin tz'ib'ej jun carta tic. Yavtejnac in och Jesucristo chi' schecab'oc. Sik'b'il in el yuuj, yic svalel vach' ab'ix yic colnab'il syak' Dios."
        },
        {
            "number": "2",
            "text": "A Dios altannaccan jun vach' ab'ix tic d'a peca'. A eb' schecab' Dios d'a peca' chi' tz'ib'annaccan jun tic d'a Slolonel Dios to yicnhej yaji."
        },
        {
            "number": "3",
            "text": "A jun vach' ab'ix tic aton yab'ixal Cajal Jesucristo Yuninal Dios. A Jesucristo ayic ix alji, a d'a yinhtilal vinhaj rey David ix cot snivanil, yuj chi' scheclaji to anima toni."
        },
        {
            "number": "4",
            "text": "Axo Yespíritu Dios ix ch'oxani to Yuninal Dios yaji, to ay spoder, yujto ix pitzvixi d'a scal eb' chamnac."
        },
        {
            "number": "5",
            "text": "Yuj Jesucristo chi' ix sch'ox svach'k'olal Dios d'ayin, ix in yak'anoch schecab'oc, yic vach' d'a masanil nación ay mach syak'och sk'ool d'ay, sk'anab'ajan tas syala'. Icha chi' tz'aj scheclajel snivanil yelk'ochi."
        },
        {
            "number": "6",
            "text": "Icha chi' ex pax yed' eb', avtab'il ex yuj Dios qued'oc, yic tzex och yicoc Jesucristo."
        },
        {
            "number": "7",
            "text": "Tzin tz'ib'ejb'at jun in carta tic d'ayex e masanil ex aj Roma, ex xajanab'ilxo yuj Dios. A avtannac ex, yic vach' yicnhej tzex aji. In gana to a co Mam Dios yed' Cajal Jesucristo syak' svach'k'olal d'ayex ta', syak'anpax sjunk'olal."
        },
        {
            "number": "8",
            "text": "A jun tic in gana tzin b'ab'laj alejb'at d'ayex. Yuj Jesucristo svak' yuj diosal d'a co Mam Dios eyuuj. Yujto ix pucaxb'at eyab'ixal d'a junjun nación, ix eyak' val och Cristo d'a e k'ool."
        },
        {
            "number": "9",
            "text": "A in tic, svak' servil Dios d'a smasanil in k'ool, svalanpaxel yab'ixal Yuninal. Syil Dios to ayic tzin lesalvi juntac el, tzin lesalvi eyuuj."
        },
        {
            "number": "10",
            "text": "Van in k'anan d'a Dios, ta tz'el d'a sk'ol syal in b'at ex vila', yujto pecatax in gana tzin b'at ta'."
        },
        {
            "number": "11",
            "text": "Tzin nib'ej tzin b'at ex vila', yic tzin colvaj jab'oc d'ayex d'a yic Dios, yic tze vach' tek'b'ej e b'a."
        },
        {
            "number": "12",
            "text": "In gana ayic ol in k'och ta', ol quiptzitej co b'a junjun onh, yujto jun lajannhej scutej cak'anoch Cristo d'a co k'ool."
        },
        {
            "number": "13",
            "text": "Yuj chi' ex vuk'tac ex vanab', in gana tzeyojtaquejeli to tzijtum elxo in gana tzin b'at ex vila', palta maxto yal-laj in b'ati. In gana tzin k'och d'a e cal, yic vach' tzin munlaji, icha ix in munlaj d'a scal juntzanhxo nación."
        },
        {
            "number": "14",
            "text": "Yujto vib'anh yaj valan d'a masanil anima, vach'chom griego, mato maay, vach'chom eb' jelan yed' eb' manh jelanoc."
        },
        {
            "number": "15",
            "text": "Yuj chi', lista vaj in b'at valel vach' ab'ix yic colnab'il d'a e cal a ex aj Roma ex chi'."
        },
        {
            "number": "16",
            "text": "A in tic, max in q'uixvilaj valanel jun vach' ab'ix yic co colnab'il tic, yujto spoder Dios yaji, yic vach' scolchajel jantacnhej eb' syak'och d'a sk'ool, eb' israel d'a sb'ab'elal slajvi chi' eb' manh israeloc."
        },
        {
            "number": "17",
            "text": "A jun vach' ab'ix yic co colnab'il tic, a tz'ak'an nachajel cuuj tas tz'aj coch vach'il d'a yichanh Dios, anhej to scak'och d'a co k'ool. Yuj chi' co vach' aq'uejecoch d'a co k'ool, icha syal d'a Slolonel Dios Tz'ib'ab'ilcani: A eb' tz'ak'anoch Dios d'a sk'ool, vach' eb' d'a yichanh. Yuj chi' ay sq'uinal eb' d'a junelnhej, xchi."
        },
        {
            "number": "18",
            "text": "Cojtac to a Dios tz'ak'ancot yoval sk'ol d'a satchaanh, sjavi d'a yib'anh jantacnhej eb' malaj yelk'och Dios d'ay, aton eb' sk'ulan chucal. A eb' chi', te chuc eb'. Yuj chi' malaj sgana eb' yalchajel jun k'ayb'ub'al te yel tic."
        },
        {
            "number": "19",
            "text": "Scot yoval sk'ol Dios d'a yib'anh eb' yujto a juntzanh tas syal cojtacanel d'a Dios, yojtactaxon eb', yujto a Dios chi' tz'ak'an yojtaquejel eb'."
        },
        {
            "number": "20",
            "text": "Vach'chom manh chequeloc Dios, palta scheclaj yuj juntzanh tastac sb'onaccani. Yujto atax sb'oannac yolyib'anhq'uinal tic, scheclajnac eli to Dios toni, aytaxon spoder. Yuj chi' malaj mach syal stek'b'an sb'a d'a yichanh."
        },
        {
            "number": "21",
            "text": "Vach'chom yojtac eb' to ay Dios, palta max yaloch eb' sDiosaloc, malaj tz'och d'a eb'. Max yak'laj yuj diosal eb' d'ay. Palta a juntzanh tas malaj yopisio, a' snaub'tanhej eb', yujto malaj spensar eb', yuj chi' te aycan eb' d'a q'uik'alq'uinal."
        },
        {
            "number": "22",
            "text": "Vach'chom jelan eb' snaani, palta te quistal eb'."
        },
        {
            "number": "23",
            "text": "Ix yactejcan eb' yalan sb'a d'a Dios, jun malaj b'aq'uinh sateli, te ay pax spoder, axo juntzanh yechel anima chamelb'a yaji, a' syak'och eb' sdiosaloc. Syak'paxoch juntzanh yechel nok' much eb' sdiosaloc, nok' chan yed' nok' chanhe' yoc."
        },
        {
            "number": "24",
            "text": "Yuj chi' ix actajcan eb' yuj Dios, yic svach' b'atcan eb' d'a juntzanh chucal b'aj sgana eb' sb'ati. Yuj chi', sk'ulej juntzanh tas eb' q'uixvub'tac yed' snivanil."
        },
        {
            "number": "25",
            "text": "A d'a juntzanh es syak'och sk'ool eb'. Axo slolonel Dios te yel max schalaj yab' eb'. A d'a juntzanh tas sb'onac Dios, ata' syal sb'a eb', slaj comon em cuman eb' d'ay. Axo d'a Dios max yaq'uem sb'a eb'. Palta masanil tiempo smoj calan vach' lolonel d'ay. Amén."
        },
        {
            "number": "26",
            "text": "Yuj juntzanh sk'ulej eb' chi', yuj chi' ix actajcan eb' yuj Dios yic vach' sk'ulej juntzanh tas sgana eb', aton juntzanh q'uixvub'tac. A eb' ix ix, manhoc yed' eb' vinh vinac sk'ulej eb' ix icha d'a stzolal, axo eb' ix yetixal eb' ix yed'nac syixtan sb'a. Maxtzac sk'anab'ajej eb' ix tas ak'b'ilcan d'ay yuj Dios."
        },
        {
            "number": "27",
            "text": "Icha pax chi' eb' vinh vinac, manhoc yed' eb' ix ix sk'ulej eb' vinh icha d'a stzolal. Axo eb' vinh yetvinaquil eb' vinh yed'nac syixtan sb'a. Ay eb' vinh slaj k'ulan juntzanh tas te q'uixvub'tac yed' eb' yetvinaquil. Yuj chi' anheja' d'a snivanil eb' vinh van schaan syaelal juntzanh manh smojoc sk'ulej chi'."
        },
        {
            "number": "28",
            "text": "Yujto malaj sgana eb' ay yelk'och Dios d'a sat, yuj chi' tz'actajcan eb' yuj Dios chi', yic svach' juviel spensar eb'. Yuj chi' svach' k'ulejnhej juntzanh tas eb' manh smojoc."
        },
        {
            "number": "29",
            "text": "k'ajan eb' yed' juntzanh chucal yed' ajmulal. Anhej chucal sgana eb'. Snib'ej val och sb'a eb' b'eyumal. Te chuc eb'. Syiloch sk'ool eb' d'a tastac ay d'a junocxo anima, mak'umcham anima eb'. Ak'um oval eb', ixtum anima eb'. Anhej d'a chucal ayoch spensar eb', anhej aloj pecal sk'anji eb'."
        },
        {
            "number": "30",
            "text": "Syal chucal eb' d'a spatic anima. Ajk'ool eb' d'a Dios. Puch vinac eb'. Nivac vinac syutej sb'a eb'. Ak'umtac yek' eb'. Jelan syutej sb'a eb' snaanel chucal. Max sk'anab'ajej smam snun eb'."
        },
        {
            "number": "31",
            "text": "Max snalaj sb'a sk'ool eb'. Max yaq'uelk'och sti' eb' syak'a'. Max sxajanej yetanimail eb'. Malaj snivank'olal eb'. Max ok'laj sk'ool eb' d'a junocxo."
        },
        {
            "number": "32",
            "text": "Yojtac val jun sley Dios eb' tz'alani to a eb' sk'ulan juntzanh chi', smoj sb'atcan eb' d'a chamel d'a junelnhej. Palta anheja' sk'ulan eb'. Ste tzalaj eb' yed' eb' yetanimail sk'ulan juntzanh chi' yed'oc."
        }
    ]
}