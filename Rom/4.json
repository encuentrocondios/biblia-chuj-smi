{
    "chapter": "4",
    "verses": [
        {
            "number": "1",
            "text": "Ha winh ko mam quicham Abraham, ¿tas ajnac winh t'a yichanh Dios tze na'a?"
        },
        {
            "number": "2",
            "text": "Tato yuj tas wach' sk'ulejnac winh ochnac winh wach'il t'a yichanh Dios, yalnac am yik'anchaanh sb'a winh. Palta maj yal-laj yik'anchaanh sb'a winh t'a yichanh Dios chi'."
        },
        {
            "number": "3",
            "text": "Yujto icha tik syalcan t'a Slolonel Dios Tz'ib'ab'ilcani: Ha winhaj Abraham, yak'nacoch Dios winh t'a sk'ool, yuj chi' yalnac Dios chi' to wach' winh t'a yichanh, xchi."
        },
        {
            "number": "4",
            "text": "Q'uinaloc tzonh munlaj t'a junok anima, slajwi chi' tzonh stupani, a jun ko tojol chi', sb'ocxo yaj t'ayonh, manh tonhejoc siej."
        },
        {
            "number": "5",
            "text": "Palta a onh tik, max onh munlaji yic sco cha ko colnab'il, palta yujnhej to skak'och Dios t'a ko k'ool, yuj chi' syala' to wach' onh t'a yichanh, yujto ichanhej chi' tz'aj coch wach'il t'a yichanh a onh ajmulonh tik."
        },
        {
            "number": "6",
            "text": "Ha winhaj rey Dawid aljinaccani to wach' yic heb' syal Dios to wach' heb' t'a yichanh, palta manh yujoc tas wach' sk'ulej heb' syal icha chi'."
        },
        {
            "number": "7",
            "text": "Yalannaccan icha tik: Te wach' yic heb' tz'ak'chaj lajwoc smul, succhaj sat schucal heb' yuj Dios."
        },
        {
            "number": "8",
            "text": "Te wach' yic heb' syal Dios Kajal to manhxa smul t'a yichanh, xchi."
        },
        {
            "number": "9",
            "text": "Ha jun wach'ilal syal chi', manhocnhej heb' ak'b'il circuncidar ay yico'. Yic pax heb' manh ak'b'iloc circuncidar. Toxo ix wal t'ayex to a winhaj Abraham, yak'nacoch Dios winh t'a sk'ool. Yujnhej chi', yalnaccan Dios chi' to wach' winh t'a yichanh."
        },
        {
            "number": "10",
            "text": "Naeccoti, b'ak'nhitax yalnaccan Dios icha chi'. ¿Tom ak'b'ilxo circuncidar winh ta'? Maay, manto."
        },
        {
            "number": "11",
            "text": "k'ojank'olalto ak'b'il circuncidar winh. Ha jun chi' sch'oxani to yujnhej to yak'nacoch Dios winh t'a sk'ool, ochnac winh wach'il t'a yichanh, ayic manto ak'ji circuncidar winh. Yuj chi' a winh, icha mamab'il yaj t'a jantacnhej heb' manh ak'b'iloc circuncidar, tato syak'och Dios heb' t'a sk'ool, yujto wach' pax heb' t'a yichanh Dios chi' yet' winh."
        },
        {
            "number": "12",
            "text": "Anhejtona' mamab'il pax yaj winh t'a heb' ak'b'ilxo circuncidar. Ha heb' maj ak'anoch jun circuncisión chi' yipoc sk'ool, aton heb' tz'ak'anoch Dios t'a sk'ool, icha yak'nac winhaj Abraham chi' ayic manto ak'joc circuncidar winh."
        },
        {
            "number": "13",
            "text": "Yak'naccan sti' Dios t'a winhaj Abraham chi' yet' t'a heb' yinhtilal to ol yiquej jun yol yib'anhk’inal tik heb'. Yak'naccan sti' Dios chi' t'a winh, manh yujoc to sk'anab'ajejnac sley Dios chi' winh, palta yujnhej to ochnac winh wach'il t'a yichanh Dios yujto yak'nacoch slolonel Dios chi' winh t'a sk'ool."
        },
        {
            "number": "14",
            "text": "Q'uinaloc tato anhej heb' sk'anab'ajan jun ley chi' ol ican jun yol yib'anhk’inal tik, nab'anhej am skak'och Dios t'a ko k'ool syal chi'. Axo sti' Dios yalnaccani, malaj am yopisio."
        },
        {
            "number": "15",
            "text": "Yuj jun ley chi', tz'ak'jicot yaelal t'a quib'anh. Q'uinaloc malaj jun ley chi', malaj am mach tz'och smul t'ay."
        },
        {
            "number": "16",
            "text": "Yak'naccan sti' Dios t'a winhaj Abraham chi', yujto yak'nacoch winh t'a sk'ool. Icha chi' ix aj scheclajeli to yujnhej swach'k'olal Dios yak'naccan sti' t'a winh. Wach'xo yaj t'ayonh yet' a onh yinhtil onh winhaj Abraham tik. Manhoknhej heb' syak'och spensar t'a jun ley chi' ay yico', palta quic yaj ko masanil a onh skak'och Dios t'a ko k'ol icha ajnac winhaj Abraham chi'. Yujto yak'nacoch winh t'a sk'ool, yuj chi' mamab'il yaj winh t'ayonh."
        },
        {
            "number": "17",
            "text": "Icha yajcan yalan t'a Slolonel Dios: Vuuj, tzijtum chonhab' ol pitzwoccan inhtiloc, xchi Dios t'a winhaj Abraham chi'. Ha Dios tz'ak'an pitzwokxi heb' chamnac. Tonhej syala' scheclaj juntzanh tas manto ayoc eq'ui."
        },
        {
            "number": "18",
            "text": "Ha sk'ulejnac winhaj Abraham chi' junel, malaj junok tas yak'nac winh yipoc sk'ool, palta yak'nacoch tas yalnac Dios winh t'a sk'ool. Yuj chi', tzijtum juntzanh chonhab' pitzwinaccan yinhtiloc winh, icha ajnac yalancan Dios chi' t'a winh: Icha tik ol aj sb'isul heb' inhtilal ol pitzwoccaneli, xchi t'a winh."
        },
        {
            "number": "19",
            "text": "Ha winhaj Abraham chi', cien ab'ilxo sk'inal winh. Yojtac winh to icham winacxo winh. Yojtac pax winh to chichim ixxo ix Sara. Ichato manhxa b'ak'uinh ol yil sat junok unin heb'. Palta anheja' yak'nacoch winh t'a sk'ool, tas yalcan Dios chi' t'a winh."
        },
        {
            "number": "20",
            "text": "Manh schab'k'olejnacoc winh. Yak'nac wal och winh t'a sk'ool. Tek'tek' yutejnac spensar winh. Yuj chi' yalnac wach' lolonel winh d'ha Dios."
        },
        {
            "number": "21",
            "text": "Yojtac winh sik'lab'il to ay spoder Dios sb'oan icha yutejnac yak'ancan sti'."
        },
        {
            "number": "22",
            "text": "Yuj chi', yalnac Dios to wach' winh t'a yichanh, yujto yak'nac wal och winh t'a sk'ool."
        },
        {
            "number": "23",
            "text": "Tz'ib'ab'ilcan t'a Slolonel to ochnac winhaj Abraham chi' wach'il t'a yichanh Dios, yujto yak'nacoch winh t'a sk'ool. Palta manh yujocnhej winh tz'ib'ab'ilcani."
        },
        {
            "number": "24",
            "text": "Tz'ib'ab'il pax kan cuuj a onh tik. Yujto syal pax Dios to wach' onh t'a yichanh, tato skak'och t'a ko k'ool, aton jun ix ak'anxi pitzwoc Kajal Jesús t'a skal heb' chamnac."
        },
        {
            "number": "25",
            "text": "Ha Cristo ak'b'iloch t'a yol sk'ab' chamel yuj ko mul. Ixlajwi chi', ix pitzwixi, yic tzonh och wach'il t'a yichanh Dios."
        }
    ]
}