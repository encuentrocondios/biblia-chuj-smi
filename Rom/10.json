{
    "chapter": "10",
    "verses": [
        {
            "number": "1",
            "text": "Ex vuk'tac ex vanab', d'a smasanil in k'ool, in gana scolchajel eb' vetisraelal. Jantac val tzin k'an jun tic d'a Dios."
        },
        {
            "number": "2",
            "text": "Yel toni, ayoch spensar eb' yak'an servil Dios, palta manh yojtacoc eb' tas syutej eb' yak'an servil icha val sgana."
        },
        {
            "number": "3",
            "text": "Manh yojtacoc eb' tas tz'aj yoch eb' vach'il d'a yichanh Dios. Tonhej snib'ej eb' munil tz'och eb' vach'il d'a yichanh, palta max sk'anab'ajej eb' tas yalnac Dios yuj tas tz'aj coch vach'il yed'oc. Yuj chi' max yal-laj yoch eb' icha sgana Dios."
        },
        {
            "number": "4",
            "text": "Yuj Cristo manhxalaj yalan yic ley Moisés yak'anoch anima vach'il d'a yichanh Dios, yujto a eb' tz'ak'anoch Cristo d'a sk'ool, tz'och eb' vach'il d'a yichanh Dios chi'."
        },
        {
            "number": "5",
            "text": "Yalnaccan vinhaj Moisés tas sco k'ulej tato co gana tzonh och vach'il d'a yichanh Dios yuj jun ley chi'. Aton jun syal icha tic: Tato ay mach sk'anab'ajan masanil tas syal ley, ol scha sq'uinal yuuj, xchi."
        },
        {
            "number": "6",
            "text": "Palta ay junxo tz'alani to ol yal Dios to vach' onh d'a yichanh tato scak'och d'a co k'ool. Aton jun syal icha tic: Manh e na icha tic, ¿mach junoc ol q'ue d'a satchaanh? xchi. Syalelk'ochi, mach ol b'at ik'anemta Cristo."
        },
        {
            "number": "7",
            "text": "Syalanpax icha tic: Anhejtona' manh e na icha tic: ¿Mach junoc ol b'at d'a yol luum? xchi. Syalelk'ochi, mach junoc ol b'at ik'anq'ueta Cristo d'a scal eb' chamnac."
        },
        {
            "number": "8",
            "text": "Palta ay junxo tz'alan icha tic: A jun ab'ix tic, eyojtacxo. Syal eyalani. Ayxo och d'a e k'ool, xchi. A jun ab'ix syal tic, aton jun ab'ix scaleli. A tz'alani to yovalil scak'och Cristo d'a co k'ool."
        },
        {
            "number": "9",
            "text": "Tato scal yed' co ti' to a Jesús Yajal yaj d'ayonh, tato d'a val yel scak'och d'a co k'ool to a Dios ak'jinac pitzvoc d'a scal eb' chamnac, tato icha chi' ol onh colchajoc."
        },
        {
            "number": "10",
            "text": "Yujto scak'och Cristo d'a co k'ool, yuj chi' syal Dios to vach' onh d'a yichanh. Yujto scal yed' co ti' to a Jesucristo Yajal yaj d'ayonh, yuj chi' tzonh colchaji."
        },
        {
            "number": "11",
            "text": "Syalcan d'a Slolonel Dios: Yalnhej mach ol ak'anoch Jesucristo chi' yipoc sk'ool, manh ol somchajel-laj yuuj, xchicani."
        },
        {
            "number": "12",
            "text": "A eb' israel yed' eb' manh israeloc, lajannhej eb' smasanil d'a yichanh Dios. Yujto a Dios Cajal, Yajal yaj d'a quib'anh co masanil. Yalnhej mach onh scal co b'a d'ay, nivan svach'k'olal syak' d'ayonh."
        },
        {
            "number": "13",
            "text": "Icha syal d'a Slolonel Dios Tz'ib'ab'ilcani: Jantacnhej eb' syal sb'a d'a Dios Cajal, ol colchaj eb' smasanil, xchi."
        },
        {
            "number": "14",
            "text": "Palta a eb' manto ak'anoch Dios Cajal d'a sk'ool, ¿tas ol yutoc eb' yalan sb'a d'ay? ¿Tas ol yutoc eb' yak'anoch d'a sk'ool, tato manto yab' yab'ixal eb'? Anhejtona', ¿tas ol yutoc eb' yab'an yab'ixal, tato malaj mach tz'alan yab' eb'?"
        },
        {
            "number": "15",
            "text": "Palta, ¿tas ol yutoc eb' b'at yalanel yab'ixal, tato malaj mach schecanb'at eb'? Syalanpax d'a Slolonel Dios: Manhxo jantacoc svach'il yilji, ayic sjavi eb' tz'alanel vach' ab'ix, xchi."
        },
        {
            "number": "16",
            "text": "Palta manh masaniloc eb' schaan yab' jun ab'ix yic colnab'il tic. Icha ix yalcan vinhaj Isaías: Mamin, malaj val eb' tz'ak'anoch jun ab'ix scal tic d'a sk'ool, xchi."
        },
        {
            "number": "17",
            "text": "Anhej tas scab'i, a scak'och d'a co k'ool. A jun ab'ix yovalil tz'alji, aton yab'ixal Cristo."
        },
        {
            "number": "18",
            "text": "Palta, ¿tas tze na jun? A eb' israel, ¿tom maj yab' jun vach' ab'ix tic eb'? Maay, ix yab' eb' smasanil. Yujto icha tic syalcan d'a Slolonel Dios: Ix b'eyb'at yab'ixal d'a masanil sat luum tic, masanto ix pucaxb'at d'a masanil yolyib'anhq'uinal tic, xchicani."
        },
        {
            "number": "19",
            "text": "Palta anheja' maj yak'och eb' d'a sk'ool. ¿Tas tze na yuj eb'? ¿Tom max nachajel jun ab'ix chi' yuj eb' israel chi'? Yalnaccan vinhaj Moisés yuj tas xchi Dios d'a eb' israel, ayic yalannac icha tic: Vuuj, ol tz'a e k'ool yuj juntzanhxo chonhab' malaj yelk'ochi. Anhejtona', ol in tzuntzejcot eyoval yuj tas ol vak' d'a juntzanhxo anima manto nachajel yuuj, xchi Dios chi' d'a Slolonel."
        },
        {
            "number": "20",
            "text": "Anhejtona' vinhaj Isaías, stek'b'ejnac sb'a vinh yalani tas xchi Dios yuj eb' manh israeloc. Yalannac icha tic: A eb' maj in sayanlaj, ix in ilchaj yuj eb'. Yed' pax eb' maj in k'anb'ani, ix in ch'ox pax in b'a d'a eb', xchi Dios chi'."
        },
        {
            "number": "21",
            "text": "A vinhaj Isaías chi' aljinaccani tas ix yal Dios yuj eb' yetisraelal. Aton b'aj syal icha tic: Masanil tiempo svavtejcot eb' israel d'ayin, palta max sk'anab'ajej jab'oc eb'. Te pit eb', xchi Dios chi'."
        }
    ]
}