{
    "chapter": "11",
    "verses": [
        {
            "number": "1",
            "text": "Ayic scak'anoch Dios d'a co k'ool, syalelk'ochi to scak' val och yipoc co k'ool to ol co cha tas van co tanhvani. Yuj b'aj scak'och d'a co k'ool chi' cojtac sik'lab'il to a juntzanh tas manto quila', ay val eq'ui."
        },
        {
            "number": "2",
            "text": "A eb' co mam quicham, ochnac eb' vach'il d'a yichanh Dios, yujto yak'nac och Dios chi' eb' d'a sk'ool."
        },
        {
            "number": "3",
            "text": "Yujto scak'och Dios d'a co k'ool, yuj chi' cojtac to tonhej lolonnac ayic sb'oannac jun yolyib'anhq'uinal tic. A juntzanh tas squil ticnaic, malaj tas yak'lab'ejnac ayic sb'oannac."
        },
        {
            "number": "4",
            "text": "A vinhaj Abel, yak'nac val och Dios vinh d'a sk'ool, yuj chi' a silab' vinh yak'nac d'a Dios chi', más vach' d'a yichanh yic vinhaj Caín. Yuj chi' aljinac vinh vach'il yuj Dios chi', yuj chi' chajinac jun silab' chi' yuuj. Vach'chom chamnacxo vinh, palta anheja' ichato tzato yal vinh d'ayonh, yujto yak'nac val och Dios vinh d'a sk'ool."
        },
        {
            "number": "5",
            "text": "A vinhaj Enoc, yak'nac och Dios vinh d'a sk'ool. Yuj chi' pitzanto vinh yik'jinacb'at vinh yuj Dios d'a satchaanh. Manhxa b'aj ilchajnac vinh yuj eb' anima. Syal yuj vinh d'a Slolonel Dios to ayic manto ik'jib'at vinh, tzalajnac Dios chi' yed' vinh."
        },
        {
            "number": "6",
            "text": "Palta tato max cak'och Dios d'a co k'ool, toxon manh jab'oc stzalaj qued'oc. Yujto a mach sk'och d'a Dios, yovalil syak'och d'a sk'ool to ay Dios chi'. Syak'anpaxoch d'a sk'ool to a tz'ak'an spac d'a eb' syak' yip sk'och d'ay."
        },
        {
            "number": "7",
            "text": "A vinhaj Noé, yak'nac val och Dios vinh d'a sk'ool. Yuj chi' ayic yalannac Dios d'a vinh to van sja jun tas te ay smay manta b'aj tzuji, sk'anab'ajejnac vinh sb'oan jun nivan barco b'aj scol sb'a yed' eb' ay d'a yol spat. Yuj b'aj sk'anab'ajejnac vinh chi', ochcan chamel d'a yib'anh masanil eb' manh k'anab'ajannacoc. Anhejtona' yalnac Dios to vach' vinh d'a yichanh, yujnhej to yak'nac och Dios chi' vinh d'a sk'ool."
        },
        {
            "number": "8",
            "text": "A vinhaj Abraham, yak'nac val och Dios vinh d'a sk'ool. Yuj chi' ayic yavtajnac vinh yuuj, sk'anab'ajejnac vinh sb'at d'a jun lugar yalnaccani to ol yak' d'a vinh. Vach'chom manto yojtacoc vinh b'aj sb'ati, palta yactejnaccan sluum vinh, sb'atnac vinh."
        },
        {
            "number": "9",
            "text": "Yujto yak'nac och vinh d'a sk'ool, yuj chi' ek'lejnac cajan vinh d'a jun lugar yalnaccan Dios to ol yak' d'ay. A k'apac mantiado sb'onacq'ue vinh spatoc. Anhejtona' icha chi' yutejnac sb'a vinhaj Isaac yed' vinhaj Jacob, yujto ay yalan yic eb' vinh schaan jun yalnac Dios chi' to ol scha eb'."
        },
        {
            "number": "10",
            "text": "A vinhaj Abraham chi', stanhvejnac vinh sjavi jun chonhab' ayem yipumal yich, aton jun chonhab' a Dios naannac tas tz'aj sb'oi, anheja' b'oannac paxi."
        },
        {
            "number": "11",
            "text": "A ix Sara, yak'nac val och Dios ix d'a sk'ool. Yuj chi' vach'chom manh unevumixoc ix, palta ak'jinacto yip ix yic yaljinac jun yune' ix d'a yolxo schichimal. Ay jun yune' ix aljinac, yujto yak'nac och ix d'a sk'ool to a jun yak'nac sti' d'a ix, tz'elnhejk'och tas syala'."
        },
        {
            "number": "12",
            "text": "Yuj chi', vach'chom ichamxo vinhaj Abraham chi', vach'chom junnhej pax vinh, palta tzijtum ix aj eb' yinhtilal vinh spitzvieli. Lajan sb'isul eb' icha q'uen k'anal d'a satchaanh. Lajan pax sb'isul eb' icha q'uen yarenail sti' a' mar manhxo b'ischajb'enoc."
        },
        {
            "number": "13",
            "text": "A junjun eb' sval yab'ixal tic, manto schalaj juntzanh yalnac Dios to syak' d'a eb' ayic schamnac eb'. Palta yak'nac val och Dios eb' d'a sk'ool, yuj chi' ichato najat yilnacb'at juntzanh chi' eb', yak'annac och spensar eb' d'ay. Icha chi' ajnac yak'an testigoal sb'a eb' to a jun yolyib'anhq'uinal tic, manh schonhab'oc eb', palta paxyalvumnhej eb'."
        },
        {
            "number": "14",
            "text": "A eb' icha chi' yutejnac sb'a, sch'oxnac val eb' sik'lab'il to a d'a junxo chonhab' ayoch spensar eb'."
        },
        {
            "number": "15",
            "text": "Q'uinaloc tato anhej d'a jun schonhab' eb' yactejnaccan chi' yak'nac och spensar, tecan meltzajnacxi eb' ta'."
        },
        {
            "number": "16",
            "text": "Palta a val d'a junxo chonhab' más vach' b'aj yak'nac och spensar eb', aton jun chonhab' ay d'a satchaanh. Yuj chi' max q'uixvilaj Dios ayic tz'alji to a sDiosal eb', yujto vach'xo yaj jun chonhab' ol yak' yiquej eb' chi'."
        },
        {
            "number": "17",
            "text": "A vinhaj Abraham chi', yak'nac val och Dios vinh d'a sk'ool. Yuj chi' ayic yak'jinac proval vinh yuuj, yik'nacb'at vinhaj Isaac vinh, yujto ijanoch yak'an vinh silab'oc yalani. Vach'chom yak'nac sti' Dios yuj vinhaj Isaac chi', palta yak'nac elta jun pitanh yuninal vinh chi' silab'oc."
        },
        {
            "number": "18",
            "text": "Yalnac Dios d'a vinhaj Abraham chi' icha tic: A d'a vinhaj Isaac ol pitzvoccanel inhtilal, xchi. Icha chi' yutejnac yak'ancan sti' d'a vinh."
        },
        {
            "number": "19",
            "text": "Icha chi' yutejnac vinhaj Abraham chi', yujto nachajnac el yuj vinh to ay spoder Dios yak'an pitzvocxi eb' chamnac. Yuj chi', syal calani ichato pitzvinacxi vinhaj Isaac chi', yak'jinacxi vinh d'a vinhaj Abraham chi'."
        },
        {
            "number": "20",
            "text": "A vinhaj Isaac chi', yak'nac val och Dios vinh d'a sk'ool, yuj chi' ayocto yalannaccan vinh yuj juntzanh tas vach' ol scha vinhaj Jacob yed' vinhaj Esaú."
        },
        {
            "number": "21",
            "text": "Axo vinhaj Jacob chi', yak'nac val och Dios vinh d'a sk'ool. Yuj chi' ayic vanxo scham vinh yalannaccan vinh yuj juntzanh tas vach' ol scha eb' yuninal vinhaj José schavanhil. Yak'nacto em sb'a vinh d'a Dios ayic yemnac nhojan vinh d'a yib'anh te' sk'ococh."
        },
        {
            "number": "22",
            "text": "Axo vinhaj José chi', yak'nac val och Dios vinh d'a sk'ool, yuj chi' ayic vanxo scham vinh, yalannaccan vinh to ol el eb' israel d'a yol yic Egipto. Yalannacpaxcan vinh, yuj tas ol yutoc sb'aquil vinh eb'."
        },
        {
            "number": "23",
            "text": "A smam snun vinhaj Moisés, yak'nac val och Dios eb' d'a sk'ool, yuj chi' ayic yaljinac vinh, oxe' ujal sk'ub'ejnac el vinh eb', yujto yilnac eb' to te vach' yilji vinh. Manh xivnacoclaj eb' d'a sley vinh rey tz'alani to smiljicham eb' unin tzato alji."
        },
        {
            "number": "24",
            "text": "Axo vinhaj Moisés chi', yak'nac val och Dios vinh d'a sk'ool. Yuj chi' ayic yelnac q'uinal d'a sat vinh, manhxa sgana vinh tz'alji to a ix yisil vinh sreyal Egipto ay yune' vinh."
        },
        {
            "number": "25",
            "text": "Manh yalnacoclaj sk'ool vinh yak'an sgana yed' juntzanh chucal, yujto yojtac vinh to eq'uelb'anhej tz'ek' juntzanh chi'. Yuj chi' sna vinh to más vach' syab' syail vinh yed' eb' schonhab' Dios."
        },
        {
            "number": "26",
            "text": "Snaannac pax vinh to más vach' syab' syail vinh sb'uchji yuj Cristo. Masanil juntzanh sb'eyumal Egipto chi', malaj yelk'och d'a vinh, yujto yak'nac och spensar vinh d'a jun ol yak' Dios d'ay."
        },
        {
            "number": "27",
            "text": "Yak'nac val och vinh d'a sk'ool, yuj chi' elnac vinh d'a yol yic Egipto chi'. Manh xivnacoclaj vinh d'a yoval sk'ool vinh rey chi'. Tek'tek' val yutejnac spensar vinh, ichato ochnac q'uelan vinh d'a jun manh chequeloc, aton Dios."
        },
        {
            "number": "28",
            "text": "A vinhaj Moisés chi', yak'nacoch Dios vinh d'a sk'ool, yuj chi' sk'anab'ajejnac vinh yik'anel yich jun q'uinh yic snajicoti tas aj yelnaccot eb' israel d'a Egipto. Yalannac vinh d'a eb' yetisraelal to slaj stzicoch chik' eb' d'a spuertail spat, yic max cham sb'ab'el unin eb' yuj jun ángel ay yopisio smilancham anima."
        },
        {
            "number": "29",
            "text": "A eb' israel chi', yak'nac och eb' d'a sk'ool, yuj chi' ek'nac eb' d'a snanhal a' Chacchac Mar, icha quek' b'aj taquinh b'e. Axo pax eb' aj Egipto jun, scomon ak'lejnac proval eb' yeq'ui, palta masanil eb' jik'vinaccham yuj a'."
        },
        {
            "number": "30",
            "text": "A eb' co mam quicham, yak'nac val och Dios eb' d'a sk'ool, yuj chi' ayic slajvinac yuquil k'ual yek' oyoyoc eb' d'a spatic chonhab' Jericó, laj emnac lanhaljoc yipumal yich smuroal jun chonhab' chi'."
        },
        {
            "number": "31",
            "text": "A ix Rahab, vach'chom ajmul ix ix, palta yak'nacoch Dios ix d'a sk'ool. Maj chamlaj ix yed' eb' spitejnac sb'a d'a Dios, yujto vach' yutejnac sb'a ix schaan eb' israel ek' iljinac chajtil yaj jun chonhab' chi'."
        },
        {
            "number": "32",
            "text": "Tzijtumto tas syal valanb'at d'ayex, palta manhxalaj tiempo sval yab'ixal vinhaj Gedeón, vinhaj Barac, vinhaj Sansón, vinhaj Jefté, vinhaj David, vinhaj Samuel yed' eb' vinh schecab' Dios."
        },
        {
            "number": "33",
            "text": "A eb' chi', yak'nac val och Dios eb' d'a sk'ool, yuj chi' ay eb' ak'annac ganar juntzanh nación ayic yak'annac oval eb' yed'oc. Ay eb' tojol yutejnac yak'an yajalil. Ay eb' chaannac tas alb'ilcan yuj Dios. Ay eb' macchannac sti' nok' choj."
        },
        {
            "number": "34",
            "text": "Ay eb' ak'jinac tup juntzanh k'ak' te ov. Ay pax eb' colchajnaqueli ayic ijan smiljinaccham eb' d'a q'uen espada. A eb' malaj yip, ak'jinac yip eb', tek'an yutejnac sb'a eb' d'a oval, yuj chi' elnac lemnaj eb' soldado ch'oc chonhab'il d'a eb'."
        },
        {
            "number": "35",
            "text": "Ay eb' ix ix pitzvinacxi eb' schamnac, schaanacxi eb' yune' eb' ix chi'. Palta ay pax juntzanhxo eb' chamnac yuj juntzanh yaelal ak'jinac och d'a yib'anh. Manh yalnacoc sk'ol eb' yak'ji el d'a libre, yic vach' ol yak' ganar eb' spitzvixi, ol schaan junxo sq'uinal eb' más vach'."
        },
        {
            "number": "36",
            "text": "Ay juntzanhxo eb' yab'nac syail sb'uchji, smak'ji. Laj tzek'chajnac eb' d'a q'uen cadena, ochnac pax eb' d'a preso."
        },
        {
            "number": "37",
            "text": "Ay eb' juljinaccham d'a q'uen q'ueen. Ay eb' jochjinac d'inhchaj snanhal d'a q'uen sierra. Ay eb' ak'jinac och yaelal d'a yib'anh. Ay pax eb' miljinaccham d'a q'uen espada. Ay eb' ichnhej ta' b'eynac eq'ui, anhej stz'umal nok' calnel, nok' chiva ochnac spichuloc eb'. Te meb'a' eb'. Tzijtum val yaelal yab'nac eb'. Ak'jinac och syaelal eb'."
        },
        {
            "number": "38",
            "text": "Manh smojoc eb' ay d'a yolyib'anhq'uinal tic yek' juntzanh anima vach' tic d'a scal. A eb' chi', ichnhejta' ek'nac eb' d'a tz'inan luum yed' d'a tzalquixtac. Ek'nac cajan eb' d'a yoltac q'uen nhaq'ueen yed' d'a yoltac olan."
        },
        {
            "number": "39",
            "text": "Masanil eb' chi', vach' eb' d'a yichanh Dios, yujto yak'nac och Dios chi' eb' d'a sk'ool. Vach'chom icha chi' eb', palta manh schanacoc jun b'aj yak'naccan sti' Dios to ol yak' d'a eb'."
        },
        {
            "number": "40",
            "text": "Yujto ay jun tas ek'b'al svach'il nab'ilxo yuj Dios d'ayonh, yuj chi' majto yik'laj sb'a tas nab'il yuuj d'a yib'anh eb' chi', masanto ol onh smolb'ej yed' eb' chi', ichato chi' ol yik'an sb'a."
        }
    ]
}