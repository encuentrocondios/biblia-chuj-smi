{
    "chapter": "2",
    "verses": [
        {
            "number": "1",
            "text": "Yuj chi' yowalil skak'och ko pensar t'a juntzanh k'ayb'ub'al ix cab'i, tato maay, jab'jab'il ol onh satcaneloc."
        },
        {
            "number": "2",
            "text": "Ha slolonel Dios yalnaccan heb' ángel t'a heb' ko mam quicham t'a peka', tz'acan ajnac yelk'ochi. Ha heb' manh k'anab'ajannacoc jun lolonel chi', jawinac yaelal t'a yib'anh heb'."
        },
        {
            "number": "3",
            "text": "Tato icha chi' ajnac heb' chi', ¿tasto wal ol cutoc ko colan ko b'a tato squik'el ko pensar t'a jun ko colnab'il te niwan yelk'och tik? Ha wal lak'an Kajal Jesús b'ab'laj aljinac yab'ixal. Axo heb' ab'annac, sch'oxnac heb' to yel jun ab'ix tik, ix yalanpax heb' t'ayonh."
        },
        {
            "number": "4",
            "text": "Anhejtona' yak'nac pax testigoal sb'ha Dios yuj jun ab'ix tik ayic sch'oxannac juntzanh milagro yet' juntzanh tas satub'tac yilji, yic scheclaji to te yel. Anhejtona' ix yak' pax Espíritu Santo t'ayonh, ato syala' tas opisio sgana syak' t'a junjun onh."
        },
        {
            "number": "5",
            "text": "Van walancot yuj junxo yol yib'anhk’inal toto ol jawok. Ha jun chi', manhoc t'a yol sk'ab' heb' ángel ol yak'och Dios."
        },
        {
            "number": "6",
            "text": "Yujto ay b'aj syal icha tik t'a Slolonel Tz'ib'ab'ilcani: Mamin, ¿tas wal jab'oc quelk'och a onh anima onh tik, yuj chi' tzonh a nacoti, tzonh a tanhwan yuj ko wach'iloc?"
        },
        {
            "number": "7",
            "text": "Ejminac ix onh utejcan janik' t'a yichanh heb' ángel ayic ix onh a b'oani, palta niwan quelk'och yuj copisio ix ak'a'."
        },
        {
            "number": "8",
            "text": "Ix ak'anoch masanil tastac b'ob'il uuj t'a yol ko k'ab', xchi t'a Slolonel chi'. Yuj chi', ayic ix yak'anoch masanil tas Dios t'a yol ko k'ab', malaj junok tas maj yak'kan ochi. Ha ticnaik maxto quilochlaj tato ix kan masanil t'a yol ko k'ab'."
        },
        {
            "number": "9",
            "text": "Palta squiloch Jesús to lajan ajnac qued'oc, yuj chi' a t'ay tz'elk'och masanil tas tz'ib'ab'ilcan chi', wach'chom malaj wal ix aj yelk'och junok tiempoal t'a yichanh heb' ángel yuj Dios, ayic ul yak'annacoch sb'a animail. Yuj swach'k'olal Dios, yuj chi' ix el t'a sk'ool scham Jesús cuuj ko masanil. Axo ticnaik, te ek'b'al swach'il ix aji, te niwan yelk'ochi, yujto ix yab' syail ayic ix chami."
        },
        {
            "number": "10",
            "text": "Masanil tas b'ob'il yuj Dios, yuj aypaxeq'ui. Snib'ej to masanil heb' yuninal ol k'och b'aj ay stziquiquial. Yuj chi' yowalil ix yab' syail Jesús ko Kolumal, icha chi' ix aj stz'acwielk'och yuj Dios. Ha Jesús chi' ix ak'anem yich ko colnab'il."
        },
        {
            "number": "11",
            "text": "Ha onh yic onhxo Dios, junnhej ko Mam yet' jun ix onh ak'anoch yicoc Dios chi'. Yuj chi' a Yuninal Dios chi', max q'uixwilaj onh yalan yuk'tacoc ma yanab'oc."
        },
        {
            "number": "12",
            "text": "Icha tik ix yal t'a Smam t'a Slolonel Dios Tz'ib'ab'ilcani: Ol walel ab'ixal t'a heb' wetchonhab'. Ayic ol smolb'an sb'a heb', ol ach in b'itej t'a skal heb', xchi."
        },
        {
            "number": "13",
            "text": "Yalannac pax icha tik: Ha Dios ol wak'och yipoc in k'ool, xchi. Anhejtona' syalanpax icha tik: Ayinnhej ek' t'a tik yet' heb' wuninal ix yak' Dios t'ayin, xchi t'a Slolonel Dios chi'."
        },
        {
            "number": "14",
            "text": "Ha onh tzonh och yuninaloc Dios, chamelb'a yaj ko niwanil tik. Yuj chi' yowalil ix och pax sniwanil Jesús chamelb'ail icha ko niwanil tik. Yuj chi' ayic ix chami, ix yak' lajwoc yopisio jun winh ay spoder smilwaji, aton winh diablo."
        },
        {
            "number": "15",
            "text": "Ha t'a yalanhtaxo, ichato ayonh och schecab'oc winh diablo chi', yujto tzonh xiv ko chami, palta a Jesús ix onh ak'ancanel t'a libre."
        },
        {
            "number": "16",
            "text": "Val yel, manh yicoc scol heb' ángel ix uleq'ui, palta cuuj a onh yinhtil onh winhaj Abraham tik."
        },
        {
            "number": "17",
            "text": "Yuj chi', yowalil lajan ix aj qued'oc a onh yuk'tac onh tik, yic wach' tz'ok' sk'ool t'ayonh, yic pax sk'anab'ajej yopisio t'a Sat Sacerdoteal t'a yichanh Dios, yic ha' stupanel ko mul."
        },
        {
            "number": "18",
            "text": "Ix yab' wal syail, ayic ix ak'ji prowal. Yuj chi' a ticnaik syal skolwaj qued'oc ayic tzonh ak'ji prowal."
        }
    ]
}