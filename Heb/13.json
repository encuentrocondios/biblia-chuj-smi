{
    "chapter": "13",
    "verses": [
        {
            "number": "1",
            "text": "Manh cactejec co xajanan co b'a, yujto junxonhej co Mam."
        },
        {
            "number": "2",
            "text": "Mocab' puraloc scak' sposado eb' tz'ek' d'ayonh, yujto manh cojtacoc mach eb'. Ay eb' ak'jinac sposado eb' ángel, palta maj nachajel yuj eb' tato ángel eb' b'aj vach' yutejnac sb'a eb' chi'."
        },
        {
            "number": "3",
            "text": "Co naeccot eb' ayoch d'a preso, ichato preso caj yed' eb'. Co naeccot eb' ayoch d'a syaelal, ichato a onh jun scab' syail yed' eb'."
        },
        {
            "number": "4",
            "text": "Ayic squik'lan co b'a yed' quetb'eyum, ayocab' yelk'och jun ik'lajb'ail chi' d'ayonh. Yovalil anhej d'a quetb'eyum junjun onh scak'och co pensar. Yujto a Dios ol ch'olb'itan eb' tz'em d'a ajmulal, ol ak'jocb'at d'a yib'anh eb'."
        },
        {
            "number": "5",
            "text": "Manhocnhej q'uen tumin scak'och co pensar co sayani. Conh tzalajec yed' jab'oc tas ay d'ayonh, yujto syal Dios: Malaj b'aq'uinh ol ex vactejcani, malaj b'aq'uinh ol ex vactejcan e ch'ocoj, xchi."
        },
        {
            "number": "6",
            "text": "Yuj chi' d'a smasanil co k'ool scal icha tic: A Cajalil scolvaj qued'oc. Manh ol onh xivlaj yuj tas ol onh yutoc eb' anima, xco chi."
        },
        {
            "number": "7",
            "text": "Tze nacot eb' e tanhvumal, aton eb' alannac el slolonel Dios d'ayex. Tze nacoti tas ajnac eb' yuj svach' b'eyb'al. Icha yutejnac eb' yak'anoch Dios d'a sk'ool, icha pax chi' tzeyutej e b'a a ex tic."
        },
        {
            "number": "8",
            "text": "A Jesucristo, icha yaj d'a peca', icha chi' yaj ticnaic, anheja' icha chi' ol aj d'a masanil tiempo."
        },
        {
            "number": "9",
            "text": "Manh eyak' ixtaxel e pensar yuj juntzanhxo ch'oc k'ayb'ub'al tz'alji. Vach' tato tz'ak'ji stek'anil co pensar yuj svach'k'olal Dios syak' d'ayonh. Xal juntzanh comon checnab'il tz'alan yuj tas sco va'a, max tek'k'ajlaj co pensar yuuj. Yujto a juntzanh checnab'il chi', malaj jab'oc yopisio sb'oan spensar eb' sb'eyb'alani."
        },
        {
            "number": "10",
            "text": "A onh tic, ay jun co silab' ch'oc yeli. Axo eb' sacerdote d'a scal eb' quetisraelal tz'ak'an servil Dios d'a yol stemplo, malaj yalan yic eb' schi'an jun silab' tic."
        },
        {
            "number": "11",
            "text": "Yujto a vinh sat sacerdote chi', syik'b'at schiq'uil juntzanh nok' nok' vinh d'a jun cuarto Yicnhej Dios Yaji, yuj yik'anel mul. Axo snivanil juntzanh nok' nok' chi', max chijilaj, palta to snhusjitz'a d'a stiel chonhab'."
        },
        {
            "number": "12",
            "text": "Icha chi' ix aj yab'an syail Jesús, a d'a stiel chonhab' ix chami, yic vach' a schiq'uil tz'ik'anel co chucal."
        },
        {
            "number": "13",
            "text": "Yuj chi', coyec yed' Jesús b'aj ix ik'jiel d'a ti' chonhab' chi', syalelk'ochi to lajan tz'aj co paticajel yed'oc."
        },
        {
            "number": "14",
            "text": "Yujto a jun yolyib'anhq'uinal tic, manh co chonhab'oc d'a junelnhej, palta ay jun co chonhab' toto ol javoc, aton jun chi' van co tanhvani."
        },
        {
            "number": "15",
            "text": "Yuj chi', yovalil scalnhej vach' lolonel d'a Dios yuj Jesucristo. A juntzanh vach' lolonel scal tic d'a Dios, aton co silab' yaji."
        },
        {
            "number": "16",
            "text": "Mocab' sat d'a co k'ool co k'ulan juntzanh tas vach', tzonh colvajpax d'a eb' quetanimail. Yujto anheja' co silab' yaj pax juntzanh tic d'a Dios, stzalaj val yed'oc."
        },
        {
            "number": "17",
            "text": "Tze k'anab'ajej tas syal eb' e tanhvumal. Aq'uec och e b'a d'a yol sk'ab' eb', yujto a eb' van ex yilani. Yojtac eb' to ol yak' entregar scuenta eb' eyuuj d'a Dios. Vach' tzeyutej e b'a, yic stzalaj eb' yilan jun munlajel chi', yic max cus eb'. Tato tzeyak' cus eb', manh vach'oc eyico'."
        },
        {
            "number": "18",
            "text": "Lesalvanhec cuuj, cojtac to malaj tas syal yalji d'a co patic, yujto co gana vach'nhej scutej co b'eyb'al d'a masanil tasi."
        },
        {
            "number": "19",
            "text": "Tzin k'an val d'ayex, yic tzex lesalvi val vuuj, yic ol yal in k'och d'ayex junelxo d'a elanhchamel."
        },
        {
            "number": "20",
            "text": "A Dios tz'ak'an junk'olal, aton jun ak'jinac pitzvocxi Cajal Jesucristo d'a scal eb' chamnac. A Jesucristo, icha yaj vinh Tanhvum Calnel, icha chi' yaj d'ayonh, te nivan yelk'ochi. Yuj schiq'uil ix elk'och jun strato Dios yak'nac d'ayonh d'a junelnhej."
        },
        {
            "number": "21",
            "text": "In gana to sb'o val e pensar yuj Dios, yic vach'nhej tzex aji, tze k'ulan icha sgana. In gana paxi to vach' tzonh aj d'a sat yuj Jesucristo, yic stzalaj qued'oc. Nivanocab' yelk'och Cristo d'a masanil tiempo. Amén."
        },
        {
            "number": "22",
            "text": "Ex vuk'tac ex vanab', tzin k'an val d'ayex to nivan tzeyutej e k'ool d'a juntzanh lolonel svalb'at tic, yic svecan e na'a, vach'chom quennhej svalb'at d'ayex d'a jun carta tic."
        },
        {
            "number": "23",
            "text": "Svalb'at eyab'i to ix el vinh cuk'tac Timoteo d'a libre. Tato ol ja vinh d'a tic d'a elanhchamel, ol b'at vinh vuk'levoc ayic ol in b'at ex vila'."
        },
        {
            "number": "24",
            "text": "Svak'b'at stzatzil sk'ool eb' e tanhvumal ta'. Svak'anpaxb'at stzatzil e k'ool e masanil ex yic exxo Dios ved'oc. Yed' pax eb' cuk'tac aj Italia, syak' pax b'at stzatzil e k'ool eb'."
        },
        {
            "number": "25",
            "text": "Aocab' Dios syak' svach'k'olal d'ayex e masanil."
        }
    ]
}