{
    "chapter": "8",
    "verses": [
        {
            "number": "1",
            "text": "Aton juntzanh ix val tic, in gana snachajel eyuuj to icha chi' yaj jun co sat sacerdote chi'. k'ojanxoem d'a svach' k'ab' Dios b'aj ay d'a satchaanh ticnaic."
        },
        {
            "number": "2",
            "text": "Van smunlajoch d'a yopisio chi' d'a yol stemplo Dios te yel, aton jun a val lak'an Cajal chi' b'oannac. Manhoc eb' anima b'oannac."
        },
        {
            "number": "3",
            "text": "Junjun eb' sat sacerdote, ay yopisio eb' yak'an juntzanh ofrenda d'a Dios yed' juntzanh silab' snhusji. Yuj chi', yovalil ay pax tas syak' Cristo chi' d'a Dios."
        },
        {
            "number": "4",
            "text": "Q'uinaloc anheja' ayek' d'a yolyib'anhq'uinal tic ticnaic, manhxom oclaj sacerdote yaj d'a Dios, yujto ay juntzanhxo eb' sacerdote ay yopisio yak'an juntzanh ofrenda icha syal ley Moisés."
        },
        {
            "number": "5",
            "text": "Palta ch'oxnab'ilnhej yaj yopisio eb' chi' d'a tas ay d'a satchaanh, ichato yenhulnhej yaji. Cojtac to tonhej ch'oxnab'il yaji, yujto ayic manto b'oji scajnub' Dios yuj vinhaj Moisés chi', yal Dios chi' d'a vinh: Ab'i, tza b'o masanil icha val jun yechel in ch'oxnac d'ayach d'a jolom vitz tic, xchi d'a vinh."
        },
        {
            "number": "6",
            "text": "Palta a jun co sat sacerdote ticnaic, ek'al svach'il yopisio d'a yichanh yopisio eb' chi'. Yujto a tz'ak'anelk'och jun strato Dios yak'nac d'ayonh. A jun strato chi', más vach' d'a yichanh jun b'ab'el, yujto a juntzanh tas b'aj yak'nac sti' Dios, ek'al te vach'."
        },
        {
            "number": "7",
            "text": "Q'uinaloc tato malaj junoc tas ix yak' palta d'a jun b'ab'el trato chi', manhxom yovaliloc ix yak' junxo schab'il trato tic."
        },
        {
            "number": "8",
            "text": "Palta yilnac Dios to palta yutejnac sb'a eb' anima chi'. Yuj chi' icha tic syalcan d'a Slolonel Tz'ib'ab'ilcani: A Dios Cajal tz'alani: D'a jun tiempoal ol javoc, ol in b'o junxo schab'il in trato yed' eb' yinhtilal Israel yed' pax eb' yinhtilal Judá."
        },
        {
            "number": "9",
            "text": "A jun trato chi', manh lajanoc ol aj yed' jun in trato in b'onac yed' eb' smam yicham eb', ayic vik'annac elta eb' d'a yol yic Egipto. Yujto ayic vik'annac elta eb' chi', ichato ochnac in quetz quetz d'a sk'ab' eb'. Palta manh sk'anab'ajejnacoclaj in trato chi' eb', yuj chi' vactejnaccan eb' sch'ocoj."
        },
        {
            "number": "10",
            "text": "Axo junxo schab'il in trato ol in b'o yed' eb' yinhtilal Israel b'aq'uinh, icha tic ol vutoc: Ol vak'och juntzanh in checnab'il d'a spensar eb', ichato ol in tz'ib'ejcanoch d'a spixan eb'. A in ol in och sDiosaloc eb'. Axo eb' ol och in chonhab'oc."
        },
        {
            "number": "11",
            "text": "Manhxa eb' ol alan d'a eb' yetchonhab' icha tic: Yovalil tzeyojtaquejel Dios Cajal, manh xchioc eb'. Yujto ol in yojtaquejel eb' masanil, vach'chom eb' unin, ma eb' icham anima."
        },
        {
            "number": "12",
            "text": "Ol vak'can lajvoc schucal eb'. Manhxalaj b'aq'uinh ol in nacot smul eb', xchi Dios Cajal d'a Slolonel chi'."
        },
        {
            "number": "13",
            "text": "Ayic ix yalancot Dios yuj jun schab'il trato tic, ix sch'oxo' to ek'nacxob'at jun b'ab'el trato. Q'uinaloc ay junoc tas ek'nacxob'at ticnaic, ¿tom ayto yopisio? Tato manhxa yopisio, syalelk'ochi to van sateli."
        }
    ]
}