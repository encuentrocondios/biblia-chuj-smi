{
    "chapter": "5",
    "verses": [
        {
            "number": "1",
            "text": "A junjun eb' sat sacerdote a d'a co cal a onh anima onh tic sik'jielta eb'. Tz'ak'ji yopisio eb' yak'anoch co ti' d'a Dios, syak'an ofrenda eb' yed' silab' snhusji yuj co mul."
        },
        {
            "number": "2",
            "text": "Lajan eb' sat sacerdote chi' qued'oc, yujto malaj stek'anil eb'. Yuj chi' syal nivan syutej sk'ool eb' d'a eb' max nachajel yuuj yed' d'a eb' tz'em d'a junoc spaltail."
        },
        {
            "number": "3",
            "text": "A eb' sat sacerdote chi', animanhej eb', yuj chi' yovalil syak'pax juntzanh silab' nhusb'il chi' eb' yuj smul, icha juntzanh silab' syak' eb' yuj smul eb' anima."
        },
        {
            "number": "4",
            "text": "Malaj junoc mach scomon aq'uejoch sb'a d'a jun opisio chi'. Anhej eb' avtab'il yuj Dios syal yochi, icha ajnac vinhaj Aarón yuj Dios d'a peca'."
        },
        {
            "number": "5",
            "text": "Icha pax chi' Cristo, maj yak'ochlaj sb'a sat sacerdoteal d'a yol yico', palta a Dios ix ak'anoch yopisio. Icha tic ix yutej yalan d'ay: A ach tic, Vuninal ach. A d'a jun k'u tic, ix vak' checlajoc to Vuninal ach, xchi."
        },
        {
            "number": "6",
            "text": "Anheja', ay pax b'aj icha tic syalcan d'a Slolonel: Sacerdote achnhej d'a junelnhej, icha yopisio vinhaj Melquisedec, xchi Dios chi' d'ay."
        },
        {
            "number": "7",
            "text": "Ayic ix ek' Jesús d'a yolyib'anhq'uinal tic, te chaanh ix lesalvi, ix oq'ui ayic ix sk'anan tas d'a Dios, aton jun ay spoder scolanelta d'a yol sk'ab' chamel. Ix ab'ji slesal chi', yujto te nanam ix yutej sb'a d'ay."
        },
        {
            "number": "8",
            "text": "Vach'chom Yuninal Dios, palta yuj juntzanh yaelal ix yab'i snachajel yuuj chajtil syutej sk'anab'ajani."
        },
        {
            "number": "9",
            "text": "Ayic ix yik'anelk'och sb'a masanil tas nab'il yuuj, ix ak'ji yopisio yak'an colnab'il d'a junelnhej d'a masanil eb' sk'anab'ajan tas syala'."
        },
        {
            "number": "10",
            "text": "Yuj chi' a Dios ix ak'an yopisio yoch sat sacerdoteal icha yopisio vinhaj Melquisedec d'a peca'."
        },
        {
            "number": "11",
            "text": "Tzijtumto tas in gana sval d'ayex yuj jun tic, palta ajaltac calani tas syalelk'ochi, yujto te pural snachajel eyuuj."
        },
        {
            "number": "12",
            "text": "Ayxo stiempoal eyak'an och d'a e k'ool. Smoj to tzaxo e k'ayb'ej eb' yicxo Dios ticnaic. Palta ina anhej juntzanh sk'ayb'ub'al Dios manh ajaltacoc tze nib'ej tz'alchajxi d'ayex, yujto maxto canlaj eyuuj. Mantalaj e tek'anil, lajan ex icha junoc nene' unin vanto schuni, maxto ujilaj sva'i."
        },
        {
            "number": "13",
            "text": "A juntzanh k'ayb'ub'al chi', icha lech, ichnhej ta'. Yuj chi' a eb' sgana yab'an juntzanh chi', anheja' lajan eb' icha junoc nene' unin. Anheja' maxto nachajel yuj eb' tas scutej co tojolb'itan co b'eyb'al."
        },
        {
            "number": "14",
            "text": "Axo juntzanh k'ayb'ub'al pural snachajeli, lajan icha tas syab'lej eb' icham anima. Yuj chi', a eb' sk'ayb'an juntzanh chi', aton eb' tek'anxo spensar. k'aynac eb' snaaneli b'aja juntzanh tas vach' yed' juntzanh chuc."
        }
    ]
}