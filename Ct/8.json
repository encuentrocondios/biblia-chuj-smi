{
    "chapter": "8",
    "verses": [
        {
            "number": "1",
            "text": "Comonoc in nulej ach, junnhej am im ix co tz'ub'u'. Tato icha chi', ayic tzach in chaan d'a yoltac b'e, tzam yal in tz'ub'anelta a ti', malaj am mach tz'alan in pecal."
        },
        {
            "number": "2",
            "text": "Tzam yal ach vik'anb'at d'a spat ix in nun, tzam ach vik'och d'a yol pat chi'. A ach am val tzach och in k'ayb'umaloc. A in am svak' vino manh jantacoc svach'il uq'uej yed' yal sat te' in granado."
        },
        {
            "number": "3",
            "text": "A a k'ab' d'a a q'uexanh tzak'och d'a yalanh in jolom, axo a vach' tzin lak'anq'uei, xchi ix. Syalan vinh quelem:"
        },
        {
            "number": "4",
            "text": "Ex cob'estac aj Jerusalén, aq'uec e ti' d'ayin to manh ol e pitzel svayanh ix xajanab'il vuuj, munil ol el svayanh ix, xchi vinh. Syalan eb' amigo:"
        },
        {
            "number": "5",
            "text": "¿Mach jun ix ix scot d'a tz'inan luum chi', jichanem ix d'a yib'anh vinh xajanab'il yuuj? xchi eb'. Syalan vinh quelem: A d'a yich jun te' mansan ix in xib'tejel a vayanh. Ata' cotnac syail ix a nun ayic aljinac. Syalan ix cob'es:"
        },
        {
            "number": "6",
            "text": "Mocab' a xajanej junocxo ix ix, palta ainnhejocab'i. Mocab'a junocxo mach tza lak'q'uei, palta ainnhejocab'i. A co xajanb'ail ay yip icha chamel. Icha b'aj smucchaj chamnac to max yactejel tas yamb'il yuuj, icha chi' yaj b'aj sco xajanej co b'a. A b'aj sco xajanej co b'a, te' k'ak' icha junoc k'ak' te ov."
        },
        {
            "number": "7",
            "text": "A masanil a' mar max tzak'van a' yak'an tup jun k'ak' chi'. Max yalpaxlaj yak'an tup yoval a' nivac a'. Tato ay mach syaltej masanil tas ay d'a spat yic smanan jun xajanb'ail tic, tonhej am spaticajcaneli, xchi ix. Syalan eb' vinh snulej ix cob'es:"
        },
        {
            "number": "8",
            "text": "Ay jun ix canab' tzak'an uninto, mantalaj yim ix. ¿Tas sco k'ulej yed' ix tato sjavi sk'anumal ix?"
        },
        {
            "number": "9",
            "text": "Tato lajan ix yed' junoc muro, tzam co b'oq'ue chab'oc torre plata d'ay. Tato lajan ix icha junoc puerta, tzam co b'o yed' te' chemte' nab'a k'ute', xchi eb' vinh. Syalan ix cob'es:"
        },
        {
            "number": "10",
            "text": "A in tic, lajan in icha junoc muro. Axo vim, lajan icha juntzanh torre, yuj chi' stzalaj val sk'ol vinh xajanab'il vuuj ved'oc."
        },
        {
            "number": "11",
            "text": "A vinhaj Salomón, ay jun yavb'en uva vinh d'a Baal-hamón. Syak'can vinh d'a yol sk'ab' juntzanh eb' stanhvumal chi'. Ayic ol molchaj sat te' uva chi', ol yak' mil q'uen plata junjun eb' d'a vinh."
        },
        {
            "number": "12",
            "text": "Emocab' jun mil q'uen splata vinhaj Salomón yed' 200 yic eb' stanhvan chi'. A inxo jun, ay vavb'en uva d'a yol vico', a inxonhej tzin na' tas svutej, xchi ix. Syalan vinh quelem:"
        },
        {
            "number": "13",
            "text": "Ach xajanab'il vuuj, ayach ek' d'a scal avb'en, tzin nib'ej svab' yoch a jaj. Yed' eb' camigo, snib'ej pax eb' syab' yoch a jaj, xchi vinh. Syalan ix cob'es:"
        },
        {
            "number": "14",
            "text": "Ach xajanab'il vuuj, yelk'olal a coti. Q'ueanh urnaj icha junoc nok' ch'ucul, icha val junoc yune' ch'ucul d'a tzalquixtac b'aj tz'avchaj incienso, xchi ix."
        }
    ]
}