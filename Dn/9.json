{
    "chapter": "9",
    "verses": [
        {
            "number": "1",
            "text": "A vinhaj Darío yuninal vinhaj Asuero yinhtilal eb' medo, ix och vinh reyal d'a smacb'en eb' caldeo. A d'a b'ab'el ab'il yoch vinh d'a yajalil chi', a in Daniel in tic, van in k'ayb'an juntzanh ch'anh libro b'aj lolonnac Jehová d'a vinhaj Jeremías, aton vinh schecab'. Yuj chi' ix nachajel vuuj to a Jerusalén, 70 ab'il ol can tz'inan."
        },
        {
            "number": "2",
            "text": "Yuj chi' ix in lesalvi, ix in tevi d'a Dios Cajal. Ix in ochpax d'a tzek'ojk'olal. Ix vak'anoch pichul yic tzek'ojk'olal chi', ix in em k'ojan d'a scal q'uen tik'aq'uil taanh."
        },
        {
            "number": "3",
            "text": "Ix in lesalvi d'a Jehová in Diosal, ix valan in b'a d'ay icha tic: Mamin, Vajal ach, te nivan elk'ochi, te satub'tac yilji a poder. Tzaq'uelk'och a trato yic tzak'an a vach'k'olal d'a eb' tzach xajanani, aton eb' sk'anab'ajan a checnab'il."
        },
        {
            "number": "4",
            "text": "Ix och co chucal yed' co pital d'ayach. Axonhej chucal ix co k'ulej. Ix co patiquejcanel a checnab'il yed' a k'ayb'ub'al."
        },
        {
            "number": "5",
            "text": "Maj co maclej cab' tas ix yal eb' a checab'. Yalnac a lolonel eb' d'a eb' co reyal, d'a eb' yajal yaj d'a co cal, d'a eb' co mam quicham yed' d'a masanil eb' quetchonhab'."
        },
        {
            "number": "6",
            "text": "Ach Mamin Cajal, te tojol a pensar, xal onh israel onh tic, q'uixvelaltac cajek' scab'i. A eb' cotnac d'a Judá yed' d'a Jerusalén yed' juntzanhxo eb' quetisraelal cajan d'a najat yed' d'a lak'an, ix onh a saclemejcanb'ati, yujto manh k'anab'ajumoc ix cutej co b'a d'ayach."
        },
        {
            "number": "7",
            "text": "A onh tic Mamin Jehová, q'uixavtac co k'ool d'a ichanh, yujto ix och co mul d'ayach yed' pax eb' co reyal, eb' yajal yaj d'a co cal yed' pax eb' co mam quicham."
        },
        {
            "number": "8",
            "text": "Palta a ach tic Mamin, co Diosal ach, te ay oq'uelk'olal yed' a nivank'olal, vach'chom a onh tic axonhej pitalil sco k'ulej d'a ichanh."
        },
        {
            "number": "9",
            "text": "Mamin Jehová co Diosal, maj ach co k'anab'ajej icha ix aj a checan yal eb' a checab' d'ayonh."
        },
        {
            "number": "10",
            "text": "A onh tic, co masanil ix co tenek' a checnab'il, ix ach co patiquejeli, manhxalaj co gana ix cab' tas ix ala'. Yuj co mul chi', ix javi masanil juntzanh yaelal d'a quib'anh, aton tas tz'ib'ab'ilcan d'a yol ch'anh libro stz'ib'ejnaccan vinh a checab' aj Moisés."
        },
        {
            "number": "11",
            "text": "Toxo ix elk'och tas ix ala' to ol javoc d'a quib'anh a onh tic yed' d'a eb' cajalil. Te nivan ix aj ak'an syaelal Jerusalén d'a yichanh juntzanhxo chonhab'."
        },
        {
            "number": "12",
            "text": "Masanil juntzanh yaelal tz'ib' yajcan d'a ch'anh libro yuj vinhaj Moisés, ix javi d'a quib'anh ticnaic. Palta anhej d'a spatic chucal ix onh b'atcani, majxo co k'anab'ajej a lolonel yic tzak' a vach'k'olal d'ayonh."
        },
        {
            "number": "13",
            "text": "Yuj val chi' Mamin Jehová co Diosal, ix a na' ak'cot jun nivan yaelal tic d'a quib'anh. A ach tic, tojol ach d'a masanil tas tza k'ulej, a onhxo tic, maj co b'alaj chaej cab' d'ayach."
        },
        {
            "number": "14",
            "text": "Ach co Diosal Cajal ach, a ch'oxnac val a nivan poder ayic ik'annaquelta eb' co mam quicham d'a Egipto. Yuj chi' te b'inajnac ach masanto ticnaic, palta a onh tic jun, ix och co mul, anhej chucal sco k'ulej."
        },
        {
            "number": "15",
            "text": "Mamin Cajal, cojtac to tza k'ulejnhej tas tzala'. Yuj chi' eloc val d'a a k'ol ik'anel yaelal yed' yoval a k'ol ayoch d'a yib'anh chonhab' Jerusalén, yujto a chonhab' yaji, icpax yaj tzalan Sion. Masanil nación ay d'a slak'anil sb'uchvaj eb' d'a a chonhab' chi', yujnhej co chucal yed' yuj schucal eb' co mam quicham."
        },
        {
            "number": "16",
            "text": "Ach co Diosal, ab' val in lesal yed' b'aj tzin tevi a in a checab' in tic. Yuj val a b'inaji, ch'ox a vach'k'olal d'a yib'anh a templo tz'inan yajcani."
        },
        {
            "number": "17",
            "text": "Cha ab' Mamin, ilnab' val tas yaji, tz'inan yajcan jun a chonhab' sb'inaj to ic yaji. Manh yujoc co vach'il d'a yol quico' tzonh tevi d'ayach, palta a val yuj a nivan vach'k'olal."
        },
        {
            "number": "18",
            "text": "Mamin Cajalil, tak'vej onh, ak' lajvoc co chucal. Cotanh, colvajanh qued'oc. Yuj val a b'inajnaquil, mocab' ek' tiempo onh a colani, yujto ojtacab'il to ic onh yed' a chonhab' Jerusalén, xin chi d'a in lesal chi'."
        },
        {
            "number": "19",
            "text": "Yacb'an vannhej in lesalvi, van valanq'ueta in mul yed' smul eb' vetchonhab' israel, tzin tevioch d'a Jehová in Diosal yuj tzalan Sion yicnhej yaji."
        },
        {
            "number": "20",
            "text": "Yacb'an van in lesalvi chi', axo ángel Gabriel, jun sch'oxnac sb'a d'ayin d'a yalanhtaxo, ix javi jenhenhoc b'aj ayinek' chi', ichaval yorail yic tz'ak'ji silab' d'a Jehová d'a yemk'ualil."
        },
        {
            "number": "21",
            "text": "Ix yalan d'ayin icha tic: Daniel, tzin javi d'ayach yic tzul vak'an a jelanil yic snachajel uuj tas ol javoc d'a yib'anh eb' etchonhab'."
        },
        {
            "number": "22",
            "text": "Ayic ix a yamanoch a lesalvi, a Dios ix pacan a lesal chi', yuj chi' tzin javi ul val d'ayach, yujto te xajan ach yuj Dios. A ticnaic, maclej ab' tas ol val d'ayach yic ol nachajel uuj tas ol ak'joc il tic."
        },
        {
            "number": "23",
            "text": "Ol ek' 70 semana d'a yib'anh eb' etisraelal yed' d'a yib'anh a chonhab' to yicnhej Dios yaji, masanto yic ol lajvoquek' pitalil yed' chucal, axo yak'ji tup masanil mul, ata', tojolnhej ol aj d'a smasanil tiempo. Ol elk'och masanil tas ix ch'oxji yil eb' schecab' Dios yed' tas alb'ilcan yuj eb'. Ol ak'chajoch jun lugar yicnhej Dios yaj d'a yopisio."
        },
        {
            "number": "24",
            "text": "Yovalil ol nachajel jun tic uuj: Ayic ol alchajoc to ol b'ochajxiq'ue chonhab' Jerusalén, ol ek' uque' semana b'ab'el, slajvi chi' ol ek' pax 62 semana. Ichato chi' ol ja jun Yajal to sik'b'ileli. A d'a jun tiempoal chi', ol b'ochajxiq'ue scalleal yed' smuroal Jerusalén chi' d'a scal jantac yaelal."
        },
        {
            "number": "25",
            "text": "Ayic toxo ix lajviek' 62 semana chi', ol miljoccham jun Yajal sik'b'ilel chi', ichato malaj tas syik'a'. Slajvi chi' ol juchajem templo yed' chonhab' Jerusalén yuj eb' anima ayoch yed' jun yajal ol javoc. Icha val yel a' eluma', icha chi' ol aj slajviel Jerusalén chi'. A tas nab'il yuj Dios, ol ochnhej oval yed' somchajb'ail masanto d'a slajvub' k'ual."
        },
        {
            "number": "26",
            "text": "A jun yajal ol javoc chi', tzijtum eb' anima ol yak' pural yic sb'oan strato yed'oc d'a junoc semana, palta d'a val snanhalb'i jun semana chi', axo scachanoch vaan yak'chaj silab' yed' ofrenda d'a Dios. Axo jun yajal chuc chi', ol yak'och tas to yajb'il yuj Dios d'a yol templo. Aynhejek' ta', masanto ol yak'cot Dios tas nab'il yuuj d'a yib'anh jun yajal chuc chi', xchi ángel Gabriel chi' d'ayin."
        }
    ]
}