{
    "chapter": "12",
    "verses": [
        {
            "number": "1",
            "text": "Ha t'a jun pekti’ chi', a ángel Miguel, sat ángel yaji, stanhwumal heb' etchonhab' israel, ol och waan. Ha t'a jun pekti’ chi' te ay wal niwan yaelal. Manta juneloc ix uji jun chi' yictax ix el yich spitzwik'e waan juntzanh nación. Ha t'a jun pekti’ chi', ay heb' etchonhab' ol colchajoc, syalelk'ochi, aton heb' tz'ib'ab'il sb'i t'a yol ch'anh libro yic Dios."
        },
        {
            "number": "2",
            "text": "Tzijtum heb' chamnacxo ol pitzwocpaxi. Ay juntzanh heb' ol chaan sk'inal t'a junelnhej. Ay pax juntzanhxo heb' ol b'atcan t'a skal q'uixwelal, ol yajchajcanel heb' t'a junelnhej."
        },
        {
            "number": "3",
            "text": "Ha heb' jelan, heb' ix cuchb'an tzijtum anima t'a wach' b'eyb'al, ol checlaj heb' t'a masanil tiempo icha scopopial yilji k'een k'anal ay t'a satcha’anh."
        },
        {
            "number": "4",
            "text": "Palta a ach tik Daniel, maccan jun libro tik. Tza sik'ancani masanto ol jawok slajwub'al tiempo chi', tzak'ancanoch sello t'ay. Tzijtum anima ol b'at tik, ol b'at tik yuj snib'an yojtaquejeli tas wan yuji, xchi jun ángel chi' t'ayin."
        },
        {
            "number": "5",
            "text": "Ix wilan chawanhxo heb' winak linhanek' t'a sti' ha' niwan Tigris, junjun heb' t'a junjun stitac ha'."
        },
        {
            "number": "6",
            "text": "Ha junok heb' chi' ix k'anb'an t'a jun winak ayoch pichul lino yuj, linhanek' t'a yib'anhk'e heb', ix yalan icha tik: ¿B'aq'uinh wal ol lajwoc juntzanh tas ayxo smay yilji tik? xchi t'ay."
        },
        {
            "number": "7",
            "text": "Axo jun winak ayoch pichul lino yuj chi', ix yik'chaanh sk'ab', ix yak'an sti' t'a yichanh Dios aynhejeq'ui, ix yalani: Ayic ol lajwoc nanhal schanhil ab'il, ayic manhxalaj yip heb' schonhab' Dios ol kan yuj heb' ajk'ol chi', ichato chi' ol lajwoquek' masanil juntzanh tik, xchi."
        },
        {
            "number": "8",
            "text": "Ix wab' wal tas ix yala', palta maj nachajel-laj wuuj. Yuj chi' ix in k'anb'ej t'ay icha tik: Mamin, ¿tas wal ol aj slajwiek' masanil juntzanh tik? xin chi."
        },
        {
            "number": "9",
            "text": "Ix yalan t'ayin icha tik: Manto a na yuj juntzanh tik Daniel, yujto masanil juntzanh tik, tonhej ol sik'chajcanoc masanto ol jawok slajwub'."
        },
        {
            "number": "10",
            "text": "Yuj juntzanh yaelal chi' tzijtum heb' anima ol ik'joccanel smul, ol tojolb'occan spensar, haxo heb' chuk jun, ol k'enhejchaanh heb' sk'ulan chukal. Manh ol nachajel yuj heb' tas wan yuji chi'. Axo heb' anima jelan chi', ol nachajel yuj heb'."
        },
        {
            "number": "11",
            "text": "Ayic ol yamchajoch waan yak'chaj silab' t'a junjun k'u yet' yic ol ak'chajoch tas yajb'il yuj Dios t'a yol stemplo yic tz'ixtaxeli, ichato chi' b'ian, ol el yich jun mil 290 k'ual."
        },
        {
            "number": "12",
            "text": "Te tzalajk'olal yic heb' tek'an ol yutej sb'a masanto ol tz'acwoc mil 335 k'ual."
        },
        {
            "number": "13",
            "text": "Palta a ach tik, tek'annhej tzutej a b'a masanto t'a slajwub'al, ichato chi' ol ik'an ip. Ato t'a slajwub' k'ual, ol ach pitzwokxi, haxo a chaan spak chi', xchi t'ayin."
        }
    ]
}