{
    "chapter": "10",
    "verses": [
        {
            "number": "1",
            "text": "Ha t'a yoxil ab'il yoch winhaj Ciro reyal t'a Persia, ix alchajxi slolonel Dios t'ayin Daniel in tik, Beltsasar pax in b'i. Icha wayich ix aj yalji t'ayin. Ha jun tas ix wab' chi', te yel, syal yuj jun niwan owal, palta ix nachajel wuuj tas syalelk'ochi."
        },
        {
            "number": "2",
            "text": "Ha t'a juntzanh k'ual chi', oxe' semana ix in och t'a cusk'olal."
        },
        {
            "number": "3",
            "text": "Malaj wael wach' ix in wa''a, maj in nib'ej jab'oc chib'ej, maj wuk' pax wino, malaj wal jab'oc perfume ix wak'och t'ayin, masanto ix ek' oxe' semana chi'."
        },
        {
            "number": "4",
            "text": "Ayic 24 yoch b'ab'el uj t'a yic ab'il chi', ayinek' t'a sti' ha' niwan Tigris."
        },
        {
            "number": "5",
            "text": "Ix in b'at k'elan, ix wilan jun winh winak ayoch spichul nab'a lino yet' jun stzek'ul nab'a oro te wach'."
        },
        {
            "number": "6",
            "text": "Toxonhej scopopi sniwanil icha k'een topacio, toxonhej copopi yilji sat icha lheb'lon. Ha yol sat, sk'e nhilnhon yoc icha te' k'ak'. Ha sk'ab' yet' yoc, copopi yilji icha k'een bronce wach' yaj snhicchaji, haxo sjaj, ichawal yoch sjaj junok niwan nhilanh anima."
        },
        {
            "number": "7",
            "text": "Ha innhej ix yal wilan jun chi', haxo masanil heb' anima ayek' wed'oc, maj yil-laj heb', yujto ix jawi xiwelal t'a heb', ix b'at heb' sk'ub'ejel sb'a."
        },
        {
            "number": "8",
            "text": "Ha inxonhej ayinek' in ch'ocoj ayic ix wilan jun chi', ix tup in chiq'uil, manhxa wip ix wab'i."
        },
        {
            "number": "9",
            "text": "Ayic ix wab'an slolonk'e jun chi', ix te pax wip, ix satel in k'ool, ix in em nhojnaj t'a sat lu'um."
        },
        {
            "number": "10",
            "text": "Axo ix aji, ix och yub'yub' jun k'ab' t'ayin, ix in squetzank'e waan, masanto ix yal in k'e cuman yet' sjolom in penec yet' in k'ab'."
        },
        {
            "number": "11",
            "text": "Ix yalan t'ayin icha tik: Daniel, ach xajanab'il yuj Dios, schamwal ab'an tas ol wala'. Q'ueanh waan, yujto in checjicot t'ayach, xchi. Ha wal yic ix lajwi yalan juntzanh lolonel chi', toxonhej tzin lucloni, ix in k'e linhan."
        },
        {
            "number": "12",
            "text": "Ichato chi' ix yalan t'ayin: Daniel, manh ach xiwoc. Yictax ix a chaanel yich och ejmelal, yic tza k'anan a jelanil, yic snachajel tas ajaltac uuj, ha Dios ix ab'an a lesal. Yuj chi' in checjicot t'ayach."
        },
        {
            "number": "13",
            "text": "Ha jun ángel yajal yaj t'a yol yic Persia, ha' ix in yamanoch waan t'a 21 k'ual. Axo pax Miguel, aton jun sat ángel yaji, ha' ix jawi yic skolwaj wed'oc, ix kan yak' owal yet' jun yajalil Persia chi'."
        },
        {
            "number": "14",
            "text": "Yuj chi' a ticnaik, tzul wak' nachajel uuj tas ol ek' t'a yib'anh a chonhab' tik t'a slajwub' tiempoal. Ha jun ol ch'oxchaj ila', a yuj tas ol ujok t'a slajwub' tiempoal syala', xchi."
        },
        {
            "number": "15",
            "text": "Ayic wan yalan juntzanh lolonel chi' t'ayin, majxo yal-laj in loloni, toxonhej ix in em k'elan t'a sat lu'um."
        },
        {
            "number": "16",
            "text": "Axo ix aji, ay jun lajan yilji icha anima, elanhchamel ix syam in ti'. Axo ix walan t'a jun linhanoch t'a wichanh chi': Mamin, a yuj jun tas ix wil tik, ix och wal pitz'an t'a in k'ool, manhxalaj wip swab'i."
        },
        {
            "number": "17",
            "text": "Mamin, ¿tas wal ol aj in lolon ed'oc a in a chekab' in tik, yujto manhxalaj wip, maxtzac yal-laj wik'an wik' swab'i? xin chi."
        },
        {
            "number": "18",
            "text": "Axo jun lajan yilji icha anima chi', ix ochxi yamyam t'ayin, ix wik'anxi wip."
        },
        {
            "number": "19",
            "text": "Ix yalan t'ayin icha tik: Manh ach xiwoc, manh ak' pensar. Te xajan ach yuj Dios. Anhej to tza tek'b'ej a b'a, xchi. Yacb'an wanto slolon chi' t'ayin, ix wik'an wal wip ix wab'i, ix walani: Mamin, lolonanh t'ayin, yujto ix ochxi wip junelxo uuj, xin chi t'ay."
        },
        {
            "number": "20",
            "text": "Ix yalan t'ayin: ¿Ojtac ama tas yuj tzin jawi t'ayach? Ol wal t'ayach tas tz'ib'ab'ilem t'a yol ch'anh libro to yel. Ha ticnaik ol wak'pax owal yet' jun ángel yajal yaj t'a Persia. Ayic ol lajwoc wak'an owal chi' yet'oc, ol ja jun ángel yajal yaj t'a Grecia. Ha t'a jun owal chi', anhej wal Miguel skolwaj wed'oc, aton jun ángel yajal yaj t'a a chonhab' Israel."
        }
    ]
}