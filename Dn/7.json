{
    "chapter": "7",
    "verses": [
        {
            "number": "1",
            "text": "A d'a yic b'ab'el ab'il yoch vinhaj Belsasar reyal d'a Babilonia, ay jun ak'val, ay juntzanh tas ix ak'ji vil a in Daniel tic d'a in vayich. Axo ix in q'ue vaan, ix in tz'ib'an tastac nivan yelk'och d'a in vayich chi'. Aton juntzanh tic ix in tz'ib'ejcani:"
        },
        {
            "number": "2",
            "text": "Ix vil d'a in vayich to a d'a schanh pak'anhil yolyib'anhq'uinal, ix cot ponhnaj ik' d'a yib'anh a a', ix ib'xiq'ue a' nivan mar chi' yuuj."
        },
        {
            "number": "3",
            "text": "Axo ix aji, ix checlajq'ue chanhvanh nok' nivac nok' d'a yol a' mar chi', ch'occh'oc yilji junjun nok'."
        },
        {
            "number": "4",
            "text": "A jun nok' ix b'ab'laj q'ueuli, lajan yilji nok' icha nok' choj, palta ay sk'axil nok' icha yic nok' d'iv. Ayic van vilan nok' chi', ix jecchitajel sk'axil nok' chi'. Ix ak'chajq'ue linhan d'a sat luum, icha tz'ajq'ue linhan anima ix ajq'uei. Ix q'uexvi spensar, icha spensar anima ix aji."
        },
        {
            "number": "5",
            "text": "Axo nok' schab'il, lajan yilji nok' icha nok' oso, tz'eyanq'ue jun pak'anh snivanil nok' d'a yichanh junxo pak'anh. A d'a yol sti' nok', ay oxe' b'aquil costil. Ix vab'an yalchaj d'a nok': Ixic, tza chi'an jantac chib'ej snib'ej a k'ool, xchi d'a nok'."
        },
        {
            "number": "6",
            "text": "Axo nok' yoxil, lajan yilji nok' icha nok' tz'ib'choj. Ay chanhe' sk'axil nok' d'a snanhal yich spatic. Ix vilanpaxi to ay chanhe' sjolom nok', ix ak'chaj spoder nok' yak'an yajalil."
        },
        {
            "number": "7",
            "text": "Axo nok' schanhil ix vil d'a in vayich chi', te chuclaj yilji nok'. Te ay smay quilan nok', te ay yip nok'. Te nivac q'uen ye nok', nab'a hierro. Chok' tz'aj masanil tas yuj nok', sb'uk'anem nok', axo jantacto scan yuj nok', stek'canem nok'. Yelxo te ch'oc yilji jun nok' chi' d'a yichanh juntzanhxo nok' ix vil d'a sb'ab'elal. Ay lajunhe' sch'aac nok'."
        },
        {
            "number": "8",
            "text": "Yacb'an q'uelan in och d'a juntzanh sch'aac nok' chi', ix vilani, ix q'ueul junxo syune' ch'aac nok' d'a scal juntzanhxo chi'. Ayic ix q'ueul junxo sch'aac nok' chi', ix stenancanel oxe' ch'aac aytaxon chi'. Axonhej jun chi' ix can sq'uexuloc juntzanh chi'. A jun ch'aac chi', ay yol sat yed' sti' icha yic anima, ix yik'chaanh sb'a yed' tas ix yala'."
        },
        {
            "number": "9",
            "text": "Ix vilannhej, masanto ix ak'chajem juntzanh k'ojnub' yic eb' yajal, axo Dios, Jun Aytaxoneq'ui, ix em k'ojan d'a sk'ojnub'. Te sac yilji spichul icha yilji q'uen sacb'acom. Axo xil sjolom, te sac yilji icha nok' sacsac lana. A sk'ojnub' chi' yed' sruedail, ichato sq'ue nhilnhon sk'ak'al."
        },
        {
            "number": "10",
            "text": "Ay jun k'ak' tz'elta d'a yichanh icha sb'ey a a'. A eb' tz'ak'an servil, linhanoch eb' d'a yichanh, millonalxo sb'isul eb'. Ix lajvi chi' ix el yich sch'olb'itaj juntzanh nación, ix jacvi juntzanh ch'anh libro."
        },
        {
            "number": "11",
            "text": "Q'uelan innhejoch yuj juntzanh b'uchval lolonel van yalan jun yune' ch'aac chi'. Yacb'an van vilan chi', ix mak'jicham jun nok' chi'. Chok'xonhej ix aj nok', ix yumjib'at nok' d'a scal k'ak', ix tz'ab'at nok'."
        },
        {
            "number": "12",
            "text": "Axo juntzanhxo nok' chi', ix ik'chajek' yopisio nok', palta ixto chajiek' nok' jab'ocxo."
        },
        {
            "number": "13",
            "text": "Ix vilannhej d'a in vayich chi': Ix vilani to ay jun mach ix cot d'a scal asun, lajan yilji icha anima. Ix k'och b'aj ayek' Dios Jun Aytaxonek' chi', ix och d'a yichanh."
        },
        {
            "number": "14",
            "text": "Ix ak'chaj yopisio, spoder yed' snivanil yelk'ochi. Masanil anima, yalnhej tas ti'al tz'ak'an servil. A spoder aynhejek' d'a junelnhej, malaj b'aq'uinh ol lajvoc yopisio chi'."
        },
        {
            "number": "15",
            "text": "Ix in xivcanq'uei ayic ix vilan juntzanh tic, ix somchaj in pensar yuuj."
        },
        {
            "number": "16",
            "text": "Ix in och d'a stz'ey junoc linhanoch ta', ix in k'anb'an d'ay tas syalelk'och juntzanh chi'. Ix tak'vi d'ayin icha tic:"
        },
        {
            "number": "17",
            "text": "A chanhvanh nok' nok' ix il chi', aton chanhe' nación ol checlajq'ue d'a yolyib'anhq'uinal tic."
        },
        {
            "number": "18",
            "text": "Ayic ol lajvoquek' juntzanh nación chi', a eb' yicxo Dios, Jun Te Nivan Yelk'ochi, ol ak'joccanoch eb' yajalil d'a junelnhej, manhxalaj b'aq'uinh ol ik'joquek' yopisio eb' chi', xchi."
        },
        {
            "number": "19",
            "text": "Ix in k'anb'ejxi d'ay, tas yaj nok' schanhil nok' chi', te ch'oc yilji nok' d'a yichanh juntzanhxo nok' chi'. Nab'a hierro q'uen ye nok', nab'a bronce yech nok'. Masanil tas chok' tz'aj yuj nok', sturanb'at nok', axo jantacto scani, stek'canem nok'."
        },
        {
            "number": "20",
            "text": "Anhejtona', ix in k'anb'ejpaxi tas syalelk'och lajunhe' sch'aac nok' chi' yed' junxo sch'aac nok' tzak'anto ix q'ueul chi', jun ix tenanel oxexo ayic ix q'ueuli. Te nivan pax yelk'och d'a yichanh juntzanhxo ch'aac chi'. A jun toto ix q'ueul chi', ay yol sat, ay pax sti', syalan b'uchval lolonel."
        },
        {
            "number": "21",
            "text": "Ix vilani to a jun ch'aac chi', syak' oval yed' eb' yicxo Dios. Ix ak'ji ganar eb' yuuj,"
        },
        {
            "number": "22",
            "text": "masanto ix k'och Dios, Jun Aytaxoneq'ui. Ix sb'oan yaj d'a eb', yujto ix k'och sk'ual schaan yopisio eb'."
        },
        {
            "number": "23",
            "text": "Ix yalan d'ayin icha tic: A nok' schanhil chi', aton jun schanhil nación ol checlajq'ue d'a yolyib'anhq'uinal tic. Ch'oc yel d'a yichanh juntzanhxo nación ol ek'oc. Ol smaquek' masanil yolyib'anhq'uinal tic, ol yak'an yajalil d'a malaj yoq'uelk'olal."
        },
        {
            "number": "24",
            "text": "A lajunhe' sch'aac chi', aton lajunhvanh eb' vinh yajal. A eb' vinh ol ak'an yajalil d'a lajunh macanh yaj jun nación chi'. A d'a scal juntzanh eb' vinh chi', ol q'ue vaan junxo rey te ch'oc yel d'a yichanh juntzanhxo eb' vinh d'a sb'ab'elal chi', ol ik'joquel oxvanhoc eb' vinh rey chi' d'a yopisio yuuj."
        },
        {
            "number": "25",
            "text": "Ol te b'uchvaj d'a Dios Te Nivan Yelk'ochi, ol yixtejnhej eb' yicxo Dios chi'. Ol yak'lan sq'uexan juntzanh ley yed' juntzanh q'uinh alb'ilcan yuj Dios. Ol ak'chajcan eb' yicxo Dios chi' d'a yol sk'ab' d'a nanhal schanhil ab'il."
        },
        {
            "number": "26",
            "text": "Palta ayic ol javoc sk'ual, ol ch'olb'itajoc, ol ik'chajel spoder chi', ol satel d'a junelnhej."
        },
        {
            "number": "27",
            "text": "Axo yajalil yed' spoder yed' snivanil yelk'och juntzanh nación d'a yolyib'anhq'uinal tic, ol ak'chaj d'a eb' yicxo Dios chi', aton Jun Te Nivan Yelk'ochi. A Dios ol ak'an yajalil d'a junelnhej. Masanil eb' ayoch yajalil d'a yolyib'anhq'uinal tic ol ak'an servil, ol sk'anab'ajan eb' d'ay, xchi d'ayin."
        },
        {
            "number": "28",
            "text": "Aton slajvub'al juntzanh tas ix alchajcan d'ayin a in Daniel in tic. Ix te somchaj in k'ool. Ix tup in chiq'uil yuj xivelal, palta malaj junoc mach b'aj ix val juntzanh lolonel tic."
        }
    ]
}