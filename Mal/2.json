{
    "chapter": "2",
    "verses": [
        {
            "number": "1",
            "text": "Syalanpax Jehová Yajal d'a Smasanil icha tic: A ticnaic ex sacerdote, a d'ayex sval juntzanh checnab'il tic:"
        },
        {
            "number": "2",
            "text": "Yovalil ayocab' velk'och d'a yol e sat yed' eyopisio tic. Tato manh ol e k'anab'ajej, ol ex in catab'ej. Ayic ol eyalan vach' lolonel d'a yib'anh junoc mach, axo catab' ol vak'can d'a yib'anh sq'uexuloc. Val yel, a jun eyopisio chi', toxo ix in catab'ej, yujto max e k'anab'ajej in checnab'il."
        },
        {
            "number": "3",
            "text": "Eyuj a ex tic ex sacerdote, yuj chi' ol vak' q'uixvelal eb' eyinhtilal, a nok' tzeyik'cot silab'il chi' d'ayin, a stza' nok' ol in juloch d'a e sat. Junnhej ol aj ex in julanel yed' stza' nok' chi'."
        },
        {
            "number": "4",
            "text": "Icha chi' ol aj snachajel eyuuj to a in Jehová Yajal in d'a Smasanil a in svak' jun checnab'il tic, yic vach' a in trato vak'naccan yed' eb' yinhtilal Leví, aton eb' e mam eyicham, ol b'eynhejb'atoc."
        },
        {
            "number": "5",
            "text": "A in trato yed' eb' chi' to svak' sq'uinal eb' yed' sjunk'olal, yic ay velk'och d'a yol sat eb'. Ix sch'oxel eb' to ay velk'och d'a yol sat eb', ix in sk'anab'ajan eb'."
        },
        {
            "number": "6",
            "text": "Yelnhej tas ix yal eb', malaj b'aj ix yesej eb'. Vach'nhej ix ek' eb' ved'oc. Jantac eb' ix yiq'uelta eb' d'a scal chucal."
        },
        {
            "number": "7",
            "text": "A ex sacerdote ex tic, a eyopisio to tze k'ayb'ej eb' anima yic tzin yojtaquejel eb'. Smoj sk'och masanil anima d'ayex, yic syab'an sk'ayb'ub'al eb', yujto a in Jehová Yajal in d'a Smasanil, in checab' eyaji."
        },
        {
            "number": "8",
            "text": "A exxo pax tic, toxo ix in e patiquejeli. Yuj k'ayb'ub'al ix eyak'a', yuj chi' tzijtum eb' ix juvicaneli. A ex ix eyixtejb'at in trato vak'nac yed' vinh e mam eyicham."
        },
        {
            "number": "9",
            "text": "Max e k'anab'ajej tas tzin nib'ej, yujto manh lajanoc tzeyutej e ch'olb'itan smasanil anima, yuj chi' sviq'uek' snivanil eyelk'ochi, emnaquil tzex ajcan d'a sat masanil anima, xchi Jehová Yajal d'a Smasanil."
        },
        {
            "number": "10",
            "text": "A onh tic junnhej co Mam, aton Dios b'ojinac onh co masanil. ¿Tas yuj scak'laj musansatil co b'a, scak'lan chucal d'ayonh junjun onh, squixtanb'at strato Dios yak'nac yed' eb' co mam quicham?"
        },
        {
            "number": "11",
            "text": "A eb' vetchonhab' aj Judá, maj sk'anab'ajej eb' b'aj ix yak' sti' d'a yichanh Dios. Te chuclaj tas ix sk'ulej eb' d'a Jerusalén yed' d'a masanil yol smacb'en Israel. Ix yixtejb'at scajnub' Jehová eb', aton jun yicnhej yaji, xajan yuuj. A eb' vinh vinac, ix yik'laj sb'a eb' vinh yed' eb' ix ix ch'oc chonhab'il tz'och ejmelal d'a comon dios."
        },
        {
            "number": "12",
            "text": "A Jehová Yajal d'a Smasanil, comonoc tz'el d'a sk'ol satanel masanil eb' sk'ulan juntzanh chi' d'a co cal a onh yinhtilal onh vinhaj Jacob tic, yalxonhej mach, vach'chom syik'paxcot silab' eb' d'ay."
        },
        {
            "number": "13",
            "text": "Ay val junxo tas tze k'ulej: Toxonhej sch'ayxiel yaltar Jehová yuj yal e sat eyoq'ui. Tzex ok' val sik'lab'il, yujto maxtzac chaji eyofrenda yuj Jehová."
        },
        {
            "number": "14",
            "text": "Tzato e k'anb'an d'a Jehová chi' icha tic: ¿Tas yuj maxtzac a cha cofrenda chi'? xe chi. Aton yuj tic: Yujto a val Jehová ix ilani to max e k'anab'ajej e ti' eyak'nac d'a eb' ix ix eyik'nac e b'a yed'oc d'a e quelemal, vach'chom a eb' ix chi' eyetb'eyum eb' ix b'aj eyak'nac e ti' chi' eyik'lan e b'a yed'oc."
        },
        {
            "number": "15",
            "text": "¿Tom manh junnhejoc b'ob'il onh yuj Dios yic junnhej nivanil tzonh aj yed' eb' ix? ¿Tas nab'il yuj Dios, yuj chi' icha chi' ix onh yutej tze na'a? Icha chi' ix onh yutej, yic vach' a eb' cuninal ay yelk'och Dios d'a yol sat eb'. Yuj chi' tzeyil val e b'a yed' e pensar yic manh chucoc tzeyutej e b'a d'a eb' ix eyetb'eyum b'aj ix eyak' e ti' eyik'lan e b'a yed'oc d'a e quelemal."
        },
        {
            "number": "16",
            "text": "A val Jehová co Diosal a onh israel onh tic, aton Yajal d'a Smasanil tz'alan icha tic: Tzeyil val e b'a, aq'uec elk'och e ti' eyak'nac d'a ix eyetb'eyum. Yujto a jun pojlajb'ail chi', te chuc d'a yol in sat, yuj chi' manh e jub'at e b'a yuj jun chi', xchi Jehová."
        },
        {
            "number": "17",
            "text": "Toxo ix tzactzajq'ue Jehová yuj tas tzeyala', tzato val e k'anb'an icha tic: ¿Tas ix cala' yuj chi' stzactzajq'ue Jehová chi' qued'oc? xe chi. Stzactzaj eyed'oc, yujto tzeyala' to a Jehová scha sk'ol eb' sk'ulan chucal, stzalaj yed' eb' eyalani. Tzeyalanpaxi to malaj junoc Dios sch'olb'itan d'a stojolal."
        }
    ]
}