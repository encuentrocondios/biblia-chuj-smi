{
    "chapter": "16",
    "verses": [
        {
            "number": "1",
            "text": "Svalcan juntzanh tik t'ayex, yic manh ol ex somchajeloc."
        },
        {
            "number": "2",
            "text": "Yujto ol laj ex pechjielta yuj eb' quetisraelal t'a yol spatil culto. Ay jun pekti’ ol javoc, yalxonhej mach ol ex milanoc, a snaan eb' to pavor syak' eb' d'ha Dios."
        },
        {
            "number": "3",
            "text": "Icha chi' ol yutoc sb'a eb', yujto manh yojtacoc in Mam eb', manh in yojtacoc pax eb'."
        },
        {
            "number": "4",
            "text": "Svalcan juntzanh tik t'ayex, yic wach' ayic ol ja jun pekti’ chi', ol e nacoti to valnacxocan t'ayex. Maj val-laj juntzanh tik t'ayex t'a yic yalanh, yujto ayinto ek' eyed' ta'."
        },
        {
            "number": "5",
            "text": "Axo ticnaic, ol in pax t'a jun checjinac in coti. Palta malaj junok ex tze k'anb'ej t'ayin b'ajtil ol in k'ochoc."
        },
        {
            "number": "6",
            "text": "Tonhej tzex te och ilk'olal yuj juntzanh svalcan tik t'ayex."
        },
        {
            "number": "7",
            "text": "Val yel sval t'ayex, te wach' eyico' yujto ol in paxoc. Tato manh ol in paxoc, manh ol javoclaj jun d'inhan scolvaj chi' eyed'oc. Palta ayic ol in paxoc, ol in checancot t'ayex."
        },
        {
            "number": "8",
            "text": "Axo ol javoc, ha' ol ak'an yojtaquejel eb' yic yol yib'anhk’inal tik to ay smul eb'. Anheja' ol ak'an yojtaquejel eb' to wach'nhej ix vutej in b'a. Ol yak'an yojtaquejel eb' to ol ch'olb'itaj tas yaj eb' yuj Dios."
        },
        {
            "number": "9",
            "text": "Ol sch'oxan t'a eb' to ay smul eb', yujto max in yak'och eb' t'a sk'ool."
        },
        {
            "number": "10",
            "text": "A' ol ak'an yojtaquejel eb' to wach'nhej ix vutej in b'a, yujto ol in pax b'aj ay co Mam Dios, b'aj manhxo ol yal-laj in eyilani."
        },
        {
            "number": "11",
            "text": "Ol sch'oxan t'a eb' to ol ch'olb'itaj yaj eb' yuj Dios, yujto toxo ix ch'olb'itaj yaj vinh yajal yol yib'anhk’inal tik."
        },
        {
            "number": "12",
            "text": "Tzijtumto tas in gana sval t'ayex, palta maxto techaj eyab'an ticnaic."
        },
        {
            "number": "13",
            "text": "Ato val ol ja Espíritu yel syala', ato ta' ol ak'joc nachajel eyuuj masanil tas yel. Manh ol lolonlaj t'a yol yico', a jantacnhej tas ol aljoc t'ay, anhej ol yala'. Ol laj yalan juntzanh tastac toto ol ujoc."
        },
        {
            "number": "14",
            "text": "Yuj ol checlajeloc to niwan velk'ochi. Jantacnhej tas ol val t'ay, ha' ol alan pax t'ayex."
        },
        {
            "number": "15",
            "text": "Jantacnhej tas ay t'a co Mam Dios, vicnhej yaji. Yuj chi' ix vala' to a tas ol val t'a Espíritu chi', ha' ol yal t'ayex."
        },
        {
            "number": "16",
            "text": "Junxonhej rato ol in eyila', slajvi chi', manhxo ol in eyil-laj. Ol ek' junocxo rato, ol in eyilanxi, yujto ol in paxq'ue b'aj ay in Mam, xchi Jesús t'a eb'."
        },
        {
            "number": "17",
            "text": "Ixlajwi yalan jun chi', ay jayvanh eb' sk'ayb'um ix laj alani: --¿Tas syalelk'och jun syal tik t'ayonh? To ix yala': Junxonhej rato ol in eyila', slajvi chi', manhxo ol in eyil-laj. Ol ek' junocxo rato, ol in eyilanxi, xchi. Ix yalanpaxi: Yujto ol in paxq'ue b'aj ay in Mam, xchi t'ayonh."
        },
        {
            "number": "18",
            "text": "Ha jun “junxonhej rato” syal tik, ¿tastaxlaj syalelk'ochi? Manh jab'oc snachajel cuuj tas syala', xchi eb'."
        },
        {
            "number": "19",
            "text": "Axo Jesús, yojtacxo to sgana eb' sk'anb'ej t'ay tas syalelk'och jun ix yal chi', yuj chi' ix yalanxi t'a eb': --Toxo ix val t'ayex: Junxonhej rato ol in eyila', slajvi chi', manhxo ol in eyil-laj. Palta ol ek' junocxo rato, ol in eyilanxi, xin chi t'ayex. ¿Tom yuj juntzanh sval tik tze k'anb'an eyab' t'ayex junjun ex?"
        },
        {
            "number": "20",
            "text": "Val yel sval t'ayex, ol ex cusoc, ol ex ok'oc. Axo eb' yic yol yib'anhk’inal tik, ol laj q'ue chanh eb'. Ha ex tik, ol ex cusoc, palta ol meltzajxoc och e cusk'olal chi' t'a tzalajk'olal."
        },
        {
            "number": "21",
            "text": "Q'uinaloc ay junok ix ix van yalji yune', scus ix, yujto ayoch ix t'a syaelal, palta ayic toxo ix aj yune' ix chi', maxtzac snacotlaj syaelal ix chi', toxonhej ste tzalaj ix, yujto ix aj jun unin chi' t'a yol yib'anhk’inal tik."
        },
        {
            "number": "22",
            "text": "Icha jun ix chi', icha chi' ol ex ajoc. Ol ex cus ton ticnaic, palta ato yic ol in eyilanxi ol ex tzalajoc. Axo jun e tzalajk'olal chi', malaj junok mach ol yal yik'anek' t'ayex."
        },
        {
            "number": "23",
            "text": "Ha t'a jun k'ual chi' manhxa tas ol e k'anb'ej t'ayin. Val yel sval t'ayex, masanil tas ol e k'an t'a co Mam Dios t'a in b'i, ol yak' t'ayex."
        },
        {
            "number": "24",
            "text": "Ha ticnaic, mantalaj tas tze k'an d'ha Dios t'a in b'i. k'anec, ol e chaa, ol ak'joc t'ayex yic ol tz'acvoc e tzalajk'olal."
        },
        {
            "number": "25",
            "text": "Q'uexanh ix vutej valan juntzanh lolonel tik t'ayex. Palta ay jun pekti’ ol javoc, manhxo ichoc ta' ol aj valan t'ayex, yujto tojolxonhej ol vutoc valan yab'ixal in Mam t'ayex."
        },
        {
            "number": "26",
            "text": "Ayic ol ja jun k'ual chi', ato ta' ol e k'an tas tze nib'ej t'a in b'i. Max val-laj t'ayex tato a in ol in k'an tas t'a in Mam eyuuj."
        },
        {
            "number": "27",
            "text": "Xajan ex yuj in Mam chi', yujto xajan in eyuuj, ix eyak'och t'a e k'ool to a t'ay cotnac in."
        },
        {
            "number": "28",
            "text": "Yel toni a t'ay cotnac in, in javi t'a yol yib'anhk’inal tik. Ha ticnaic, ol vactejcani, haxo in paxq'ue t'a in Mam chi', xchi t'a eb'."
        },
        {
            "number": "29",
            "text": "Axo eb' sk'ayb'um chi' ix alan t'ay: --Ha ticnaic te tojolxo tzutej alan t'ayonh. Manhxo q'uexanhoc tzutej alan icha t'a junel."
        },
        {
            "number": "30",
            "text": "Ha ticnaic, snachajel cuuj to ojtacnhej masanil tasi. Manh yovaliloc tzato co k'anb'ej t'ayach ayic tzalan t'ayonh. Yuj chi' scak'och t'a co k'ool to a d'ha Dios cotnac ach, xchi eb' t'ay."
        },
        {
            "number": "31",
            "text": "Yuj chi' ix yalxi t'a eb': --¿Tzam in eyak'och t'a e k'ool ticnaic?"
        },
        {
            "number": "32",
            "text": "Palta vanxo sja stiempoal ol ex saclemcanb'atoc. Ol laj ex b'at elelal junjun ex. Ol in eyactejcan in ch'ocoj, palta manh in ch'ocojoc ol in canoc, ayek' in Mam ved'oc."
        },
        {
            "number": "33",
            "text": "Ix val masanil juntzanh tik t'ayex, yic wach' junk'olalxo ol ex aj vuuj. Ha t'a yol yib'anhk’inal tik, ol eyab' ton syail. Palta tek'an tzeyutej e b'a, yujto a eb' yic yol yib'anhk’inal tik, toxo ix kan eb' t'a yalanh vuuj, xchi Jesús t'a eb'."
        }
    ]
}