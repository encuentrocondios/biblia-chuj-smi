{
    "chapter": "20",
    "verses": [
        {
            "number": "1",
            "text": "Ha t'a domingoal, ayto sakb'i, ix b'at ix María Magdalena b'aj ix mucchajcanoch snivanil Jesús chi'. Ix yilan ix to toxo ix ik'jiel smacul b'aj mucan chi'."
        },
        {
            "number": "2",
            "text": "Yuj chi' elanhchamel ix b'at lemnaj ix, haxo ix k'och ix t'a winhaj Simón Pedro yet' t'a junxo winh sk'ayb'um Jesús, aton winh te xajan yuj Jesús chi'. Ix yalan ix t'a eb' winh: --Toxo ix ik'jib'at snivanil Cajal Jesús b'aj mucan, ¿b'aj am ix yak' eb'? xchi ix t'a eb' winh."
        },
        {
            "number": "3",
            "text": "Ixlajwi yab'an jun chi' winhaj Pedro yet' junxo winh sk'ayb'um Jesús chi', ix b'at eb' winh, ix b'at yilan eb' winh b'aj ay q'uen q'ueen chi'."
        },
        {
            "number": "4",
            "text": "Elanhchamel ix b'at eb' winh schavanhil. Palta ix tzak'lajcan winhaj Pedro chi'. Yuj chi' a junxo winh k'ayb'um chi' ix b'ab'lajk'ochi."
        },
        {
            "number": "5",
            "text": "Ix och t'anhan winh t'a sti' q'ueen. Ix yilanoch jun k'apac winh lanhaneq'ui. Palta maj ochlaj winh t'a yol q'ueen."
        },
        {
            "number": "6",
            "text": "Axo winhaj Simón Pedro chi' tzak'anto ix k'och winh. B'enhej ix ochb'at winh t'a yol q'ueen. Ix yilan winh, lanhanek' juntzanh k'apac chi'."
        },
        {
            "number": "7",
            "text": "Ha junxo k'apac sb'ak'ul sjolom Jesús chi', pacb'ilcan k'apac, ch'oc aycancot k'apac."
        },
        {
            "number": "8",
            "text": "Ichato chi' ix ochk'och junxo winh k'ayb'um ix b'ab'laj k'och chi'. Ayic ix yilan jun chi' winh, ix yak'och winh t'a sk'ool to ix pitzvixi Jesús."
        },
        {
            "number": "9",
            "text": "Maxto nachajel yuj eb' winh tas tz'ib'ab'ilcan t'a Slolonel Dios to yowalil ol pitzvocxi Jesús t'a skal eb' chamnac."
        },
        {
            "number": "10",
            "text": "Ixlajwi chi', ix paxcan eb' winh t'a spat junjun."
        },
        {
            "number": "11",
            "text": "Axo ix María aj Magdala, ix kan ix t'a stz'ey jun q'ueen chi'. Maj ochlaj ix t'a yol q'ueen. Van yok' ix, ix och t'anhan ix t'a sti' q'ueen."
        },
        {
            "number": "12",
            "text": "Axo ix yilan ix, ayelta chavanh ángel t'a yol q'ueen. Te sac spichul eb'. k'ojjab'em eb' b'aj ix em snivanil Jesús chi', jun t'a sjolomtac, jun t'a yoctac."
        },
        {
            "number": "13",
            "text": "Ix sk'anb'anelta eb' t'a ix: --Ach ix, ¿tas yuj tzach oq'ui? xchielta eb'. --Tzin oq'ui yujto ix ik'jib'at snivanil winh Vajal t'a tik. ¿B'aj am ix yak' eb'? xchi ix t'a eb'."
        },
        {
            "number": "14",
            "text": "Vanto yalan jun chi' ix, ix b'at q'uelan ix t'a spatic. Axo ix yilan ix ayek' Jesús chi', palta maj yilochlaj ix tato ha'."
        },
        {
            "number": "15",
            "text": "Yuj chi' ix sk'anb'an t'a ix: --Ach ix, ¿tas yuj tzach oq'ui? ¿Mach tza sayeq'ui? xchi t'a ix. Palta a snaan ix to a winh yilumal te' avb'en te' chi' linhanek' ta'. Yuj chi' ix yalan ix: --Ach vetanimail, tato a ach ix ul iq'uel snivanil Jesús chi', al val t'ayin b'ajtil ix b'at ak'cani yic ol vik'b'ati, xchi ix t'ay."
        },
        {
            "number": "16",
            "text": "--María, xchi Jesús chi' t'a ix. Yuj chi' ix meltzajb'at q'uelan ix t'ay. Ix yalan ix t'a sti' hebreo: --Raboni, xchi ix. Syalelk'ochi, Ach in k'ayb'umal."
        },
        {
            "number": "17",
            "text": "Ix yalan t'a ix: --Manh in a yama', yujto manto in paxq'ue b'aj ay in Mam. Ixic al t'a eb' vuk'tac yet' t'a eb' vanab' smasanil to ol in paxq'ue b'aj ay in Mam. Ha in Mam chi', e Mam pax ved'oc. Ha in Diosal, e Diosal pax ved'oc, xchi Jesús chi' t'a ix."
        },
        {
            "number": "18",
            "text": "Yuj chi' ix b'at ix yal t'a eb' sk'ayb'um Jesús chi': --Ix vil Cajal Jesús, xchi ix t'a eb'. Ix laj yalan ix t'a eb' tastac ix yal t'a ix."
        },
        {
            "number": "19",
            "text": "Anheja' t'a jun domingo chi' t'a k'ik'b'alil, ix smolb'ej sb'a eb' sk'ayb'um Jesús chi'. nhab'ab'i ix aj spuertail jun pat chi', yujto xiv eb' t'a eb' winh aj Judea. Axo ix yilan eb' ayxoek' Jesús t'a skal eb', ix yalan t'a eb': --Junk'olalocab' eyaji, xchi t'a eb'."
        },
        {
            "number": "20",
            "text": "Ixlajwi chi', ix sch'oxan yol sk'ab' yet' scostil t'a eb'. Axo eb' sk'ayb'um chi', ix te tzalaj eb' yilan Cajal Jesús chi'."
        },
        {
            "number": "21",
            "text": "Ix yalanpax junelxo: --Junk'olalocab' eyaji. Icha ix yutej co Mam Dios in schecancoti, icha chi' svutej ex in checanb'ati, xchi t'a eb'."
        },
        {
            "number": "22",
            "text": "Ixlajwi yalan juntzanh chi', ix spu'anek' yik' t'a yib'anh eb', ix yalani: --Chaec Yespíritu Dios."
        },
        {
            "number": "23",
            "text": "Tato ay eb' tzeyak' nivank'olal smul, anhejtona' ol ak'jocpax lajvoc smul eb' yuj Dios. Tato ay eb' max eyak' nivank'olal smul chi', ol cannhej smul eb' chi' t'a yib'anh, xchi t'a eb'."
        },
        {
            "number": "24",
            "text": "Palta ay jun winh yetb'eyum eb' sk'ayb'um Jesús chi' scuchan Tomás, tz'alji Tioxal. Manh ayoquek'laj winh yet' eb' ayic ix ek' Jesús chi' ta'."
        },
        {
            "number": "25",
            "text": "Yuj chi' ix yal eb' yetk'ayb'umal winh chi' t'ay: --Ix quil Cajal Jesús, xchi eb' winh. --Oc in val svil b'aj ix ek' q'uen lavux t'a yol sk'ab', svecanoch yiximal in k'ab' t'a yolanil b'aj ix ek' q'uen chi', svak'anpaxoch in k'ab' t'a scostil, ichato chi', ol vak'anoch t'a in k'ool tato a val Jesús chi', xchi winhaj Tomás chi'."
        },
        {
            "number": "26",
            "text": "Ucub'ixitax chi', ix smolb'anxi sb'a eb' t'a yol jun pat chi'. Ayxo pax ek' winhaj Tomás chi' yet' eb'. nhab'ab'i yaj jun pat chi' sch'apan eb', palta ix yilan eb', ayxoek' Jesús chi' t'a skal eb'. Ix yalan t'a eb': --Junk'olalocab' eyaji, xchi."
        },
        {
            "number": "27",
            "text": "Ix lajwinhej chi', ix yalan t'a winhaj Tomás chi': --Ilnab' in k'ab' tik. Ecoch yiximal a k'ab' t'a yolanil tik. Tzak'anpaxoch a k'ab' t'a yolanil in costil tik. Manh ak' chab'k'olal. Ak' in val och t'a a k'ool, xchi t'a winh."
        },
        {
            "number": "28",
            "text": "Ixlajwi chi', ix yalan winhaj Tomás chi' t'ay: --Ach Vajalil, ach in Diosal, xchi winh."
        },
        {
            "number": "29",
            "text": "Ix yalanxi Jesús chi' t'a winh: --In ak'och t'a a k'ool yujto in ila'. Ha eb' max in ilani, tato tzin yak'och eb' t'a sk'ool, te' wach' yic eb', xchi t'a winh."
        },
        {
            "number": "30",
            "text": "Tzijtumto juntzanhxo tas satub'tac ix sch'ox Jesús t'a yichanh eb' sk'ayb'um, palta manh tz'ib'ab'iloclajcan t'a jun uum tik."
        },
        {
            "number": "31",
            "text": "Palta a juntzanh tik tz'ib'ab'ilcani yic tzeyak'och t'a e k'ool to a Jesús aton Cristo, Yuninal Dios. Tato icha chi' ol eyutoc eyak'anoch t'a e k'ool, ol e cha e q'uinal t'a junelnhej yuj."
        }
    ]
}