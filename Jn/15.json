{
    "chapter": "15",
    "verses": [
        {
            "number": "1",
            "text": "Ix yalanpax Jesús d'a eb' sk'ayb'um: --A in tzin sch'ox jun te' nunal uva vach'. Axo jun tz'aq'uenan te', a in Mam sch'oxo'."
        },
        {
            "number": "2",
            "text": "Tato ay te' sk'ab' max satani, axo ol tzepanel te'. Tato ay te' sk'ab' vach' satani, axo ol aq'uenan te' yic tzijtum sat te' syak'a'. Icha syutej yaq'uenan te' chi', icha chi' ol yutoc in Mam eb' syak'och spensar d'ayin."
        },
        {
            "number": "3",
            "text": "A exxo tic, toxo ix b'o e pensar yuj juntzanh in k'ayb'ub'al ix val d'ayex."
        },
        {
            "number": "4",
            "text": "Ochanhec cajan d'ayin, a inxo ol in ochpax cajan d'ayex. Icha junoc te' sk'ab' tz'elta jecnaj d'a snunal maxtzac satanlaj, icha chi' ol ex ajoc tato manh ex ayococh d'ayin."
        },
        {
            "number": "5",
            "text": "A in tic, icha snunal te' uva vaji. A exxo tic, icha te' sk'ab' eyaji. Tato junnhej eyaj ved'oc, junnhej pax vaj eyed'oc, icha junoc te' sk'ab' tzijtum sat syak'a', icha chi' ol ex ajoc. Palta malaj jab'oc tas syal eyuj e ch'ocoj."
        },
        {
            "number": "6",
            "text": "Q'uinaloc ay eb' manh ayococh d'ayin, lajan ol aj eb' icha junoc te' sk'ab' stzepjiel d'a snunal, stacji. Slajvi chi', smolb'aji, snhusjitz'aoc."
        },
        {
            "number": "7",
            "text": "Tato junnhej eyaj ved'oc, tato tzeyak'nhejoch e pensar d'a in lolonel, k'anec tas tze nib'ej ol ak'joc d'ayex."
        },
        {
            "number": "8",
            "text": "Tato nivan tas vach' scheclajel d'a e b'eyb'al, ol aljoc in Mam vach'il eyuuj. Ichaton chi' ol eyutoc e ch'oxaneli to in k'ayb'um ex."
        },
        {
            "number": "9",
            "text": "Icha ix yutej in Mam in xajanani, icha pax chi' tzex vutej ex in xajanani. Yuj chi' tzin e k'anab'ajejnhej, yic vach' ol eyab'i to xajanexnhej vuuj."
        },
        {
            "number": "10",
            "text": "Tato tze k'anab'ajej juntzanh in checnab'il, ol eyab'i to xajanexnhej vuuj, yujto icha chi' vaj yed' in Mam. A in tic tzin k'anab'ajej juntzanh schecnab'il in Mam chi', yuj chi' svab'i to xajan innhej yuuj."
        },
        {
            "number": "11",
            "text": "Svalcan juntzanh tic d'ayex yic vach' icha tzin tzalaji, icha pax chi' ol ex tzalajoc, yuj chi' tz'acan ol aj e tzalajk'olal."
        },
        {
            "number": "12",
            "text": "A ticnaic ay jun in checnab'il ol valcan d'ayex to tze xajanej e b'a junjun ex icha svutej ex in xajanani."
        },
        {
            "number": "13",
            "text": "Tato ay junoc mach syak'cham sb'a yuj eb' yamigo, syalelk'ochi to tz'ek' val d'a yib'anh xajanan eb' yamigo chi'."
        },
        {
            "number": "14",
            "text": "A ex tic, tato tze k'anab'ajej juntzanh in checnab'il tic, val yel vamigo ex toni."
        },
        {
            "number": "15",
            "text": "A ticnaic sval d'ayex, manh tonhejoc in checab' eyaji, yujto a junoc checab', manh yojtacoc tas sna spatrón. Palta a ticnaic vamigo ex, yujto a jantacnhej tas yalnaccan in Mam d'ayin, ix valxican d'ayex."
        },
        {
            "number": "16",
            "text": "Manhoquexlaj ix in e sayeq'ui, palta a in ix ex in siq'uelta, yic vach' tze k'ulej tas tzin nib'ej. A tas tze k'ulej chi', ol cannhej d'a junelnhej. Yuj chi' a jantacnhej tas tze k'an d'a co Mam Dios d'a in b'i, ol yak'nhej d'ayex."
        },
        {
            "number": "17",
            "text": "Aton jun in checnab'il tic svalcan d'ayex, to slaj e xajanej e b'a junjun ex."
        },
        {
            "number": "18",
            "text": "Tato ay eb' yic yolyib'anhq'uinal tic tz'och ajk'olal d'ayex, naeccoti to a d'ayin sb'ab'lajoch eb' ajk'olal."
        },
        {
            "number": "19",
            "text": "Q'uinaloc yic ex yolyib'anhq'uinal tic yed' eb', tecan xajanex yuj eb'. Palta manhxo ex yicoc yolyib'anhq'uinal tic, yujto toxo ex in sik'canelta d'a scal eb'. Yuj chi' tz'och eb' ajk'olal d'ayex, yujto manhxo eyetb'eyumoc e b'a yed' eb'."
        },
        {
            "number": "20",
            "text": "Tze na val cot jun lolonel ix val tic d'ayex: Malaj junoc checab' ek'al yelk'och d'a yichanh spatrón, xin chi d'ayex. Icha yutejnac eb' yak'anoch in yaelal, icha pax chi' ol yutoc eb' yak'anoch eyaelal. Tato ix sk'anab'ajej in k'ayb'ub'al eb', ol sk'anab'ajej pax eyic eb'."
        },
        {
            "number": "21",
            "text": "Ol laj yak'och yaelal eb' d'a eyib'anh vuuj, yujto manh yojtacoclaj eb' mach checjinac in coti."
        },
        {
            "number": "22",
            "text": "Q'uinaloc max ul val d'a eb', malaj am smul eb'. Palta a ticnaic, manhxa b'aj vach' scolan sb'a eb' yuj smul."
        },
        {
            "number": "23",
            "text": "A eb' tz'och ajk'olal d'ayin, tz'ochpax eb' ajk'olal d'a in Mam."
        },
        {
            "number": "24",
            "text": "A juntzanh satub'tac ix laj in ch'ox d'a scal eb', malaj junocxo mach syal yuuj icha chi'. Q'uinaloc malaj juntzanh satub'tac chi' ix in ch'oxo', malaj am smul eb'. Axo ticnaic, vach'chom ix yil juntzanh chi' eb', palta anheja' ayoch eb' ajk'olal d'ayin, ajk'ool pax eb' d'a in Mam."
        },
        {
            "number": "25",
            "text": "Palta icha tic ix aj yelk'och juntzanh tic, yic tz'elk'och tas tz'ib'yajcan d'a ley b'aj nivanoc syak'och spensar eb'. Aton jun tz'alan icha tic: Nab'anhej scomon och eb' ajk'olal d'ayin, xchi d'a Slolonel Dios Tz'ib'ab'ilcani."
        },
        {
            "number": "26",
            "text": "Palta ay junxo Colvajum ol cot d'a co Mam Dios, aton Yespíritu yel syala'. Ol b'at in checcoti. A' ol yak' testigoal sb'a vuuj."
        },
        {
            "number": "27",
            "text": "Anhejtona', ich ex ta', ol eyak' testigoal e b'a, yujto junnhej ek'nac ex ved'oc yictax ix el yich in munlajel tic."
        }
    ]
}