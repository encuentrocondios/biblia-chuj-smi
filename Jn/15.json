{
    "chapter": "15",
    "verses": [
        {
            "number": "1",
            "text": "Ix yalanpax Jesús t'a eb' sk'ayb'um: --Ha in tzin sch'ox jun te' nunal uva wach'. Axo jun tz'aq'uenan te', a in Mam sch'oxo'."
        },
        {
            "number": "2",
            "text": "Tato ay te' sk'ab' max satani, haxo ol tzepanel te'. Tato ay te' sk'ab' wach' satani, haxo ol aq'uenan te' yic tzijtum sat te' syak'a'. Icha syutej yaq'uenan te' chi', icha chi' ol yutoc in Mam eb' syak'och spensar t'ayin."
        },
        {
            "number": "3",
            "text": "Ha exxo tik, toxo ix b'o e pensar yuj juntzanh in k'ayb'ub'al ix val t'ayex."
        },
        {
            "number": "4",
            "text": "Ochanhec cajan t'ayin, a inxo ol in ochpax cajan t'ayex. Icha junok te' sk'ab' tz'elta jecnaj t'a snunal maxtzac satanlaj, icha chi' ol ex ajoc tato manh ex ayococh t'ayin."
        },
        {
            "number": "5",
            "text": "Ha in tik, icha snunal te' uva vaji. Ha exxo tik, icha te' sk'ab' eyaji. Tato junnhej eyaj ved'oc, junnhej pax vaj eyed'oc, icha junok te' sk'ab' tzijtum sat syak'a', icha chi' ol ex ajoc. Palta malaj jab'oc tas syal eyuj e ch'ocoj."
        },
        {
            "number": "6",
            "text": "Q'uinaloc ay eb' manh ayococh t'ayin, lajan ol aj eb' icha junok te' sk'ab' stzepjiel t'a snunal, stacji. Slajvi chi', smolb'aji, snhusjitz'aoc."
        },
        {
            "number": "7",
            "text": "Tato junnhej eyaj ved'oc, tato tzeyak'nhejoch e pensar t'a in lolonel, k'anec tas tze nib'ej ol ak'joc t'ayex."
        },
        {
            "number": "8",
            "text": "Tato niwan tas wach' scheclajel t'a e b'eyb'al, ol aljoc in Mam wach'il eyuuj. Ichaton chi' ol eyutoc e ch'oxaneli to in k'ayb'um ex."
        },
        {
            "number": "9",
            "text": "Icha ix yutej in Mam in xajanani, icha pax chi' tzex vutej ex in xajanani. Yuj chi' tzin e k'anab'ajejnhej, yic wach' ol eyab'i to xajanexnhej vuuj."
        },
        {
            "number": "10",
            "text": "Tato tze k'anab'ajej juntzanh in checnab'il, ol eyab'i to xajanexnhej vuuj, yujto icha chi' vaj yet' in Mam. Ha in tik tzin k'anab'ajej juntzanh schecnab'il in Mam chi', yuj chi' svab'i to xajan innhej yuj."
        },
        {
            "number": "11",
            "text": "Svalcan juntzanh tik t'ayex yic wach' icha tzin tzalaji, icha pax chi' ol ex tzalajoc, yuj chi' tz'acan ol aj e tzalajk'olal."
        },
        {
            "number": "12",
            "text": "Ha ticnaic ay jun in checnab'il ol valcan t'ayex to tze xajanej e b'a junjun ex icha svutej ex in xajanani."
        },
        {
            "number": "13",
            "text": "Tato ay junok mach syak'cham sb'a yuj eb' yamigo, syalelk'ochi to tzek' val t'a yib'anh xajanan eb' yamigo chi'."
        },
        {
            "number": "14",
            "text": "Ha ex tik, tato tze k'anab'ajej juntzanh in checnab'il tik, val yel vamigo ex toni."
        },
        {
            "number": "15",
            "text": "Ha ticnaic sval t'ayex, manh tonhejoc in checab' eyaji, yujto a junok checab', manh yojtacoc tas sna spatrón. Palta a ticnaic vamigo ex, yujto a jantacnhej tas yalnaccan in Mam t'ayin, ix valxican t'ayex."
        },
        {
            "number": "16",
            "text": "Manhoquexlaj ix in e sayeq'ui, palta a in ix ex in siq'uelta, yic wach' tze k'ulej tas tzin nib'ej. Ha tas tze k'ulej chi', ol cannhej t'a junelnhej. Yuj chi' a jantacnhej tas tze k'an t'a co Mam Dios t'a in b'i, ol yak'nhej t'ayex."
        },
        {
            "number": "17",
            "text": "Aton jun in checnab'il tik svalcan t'ayex, to slaj e xajanej e b'a junjun ex."
        },
        {
            "number": "18",
            "text": "Tato ay eb' yic yol yib'anhk’inal tik tz'och ajk'olal t'ayex, naeccoti to a t'ayin sb'ab'lajoch eb' ajk'olal."
        },
        {
            "number": "19",
            "text": "Q'uinaloc yic ex yol yib'anhk’inal tik yet' eb', tecan xajanex yuj eb'. Palta manhxo ex yicoc yol yib'anhk’inal tik, yujto toxo ex in sik'canelta t'a skal eb'. Yuj chi' tz'och eb' ajk'olal t'ayex, yujto manhxo eyetb'eyumoc e b'a yet' eb'."
        },
        {
            "number": "20",
            "text": "Tze na val cot jun lolonel ix val tik t'ayex: Malaj junok checab' ek'al yelk'och t'a yichanh spatrón, xin chi t'ayex. Icha yutejnac eb' yak'anoch in yaelal, icha pax chi' ol yutoc eb' yak'anoch eyaelal. Tato ix sk'anab'ajej in k'ayb'ub'al eb', ol sk'anab'ajej pax eyic eb'."
        },
        {
            "number": "21",
            "text": "Ol laj yak'och yaelal eb' t'a eyib'anh vuuj, yujto manh yojtacoclaj eb' mach checjinac in coti."
        },
        {
            "number": "22",
            "text": "Q'uinaloc max ul val t'a eb', malaj am smul eb'. Palta a ticnaic, manhxa b'aj wach' scolan sb'a eb' yuj smul."
        },
        {
            "number": "23",
            "text": "Ha eb' tz'och ajk'olal t'ayin, tz'ochpax eb' ajk'olal t'a in Mam."
        },
        {
            "number": "24",
            "text": "Ha juntzanh satub'tac ix laj in ch'ox t'a skal eb', malaj junocxo mach syal yuj icha chi'. Q'uinaloc malaj juntzanh satub'tac chi' ix in ch'oxo', malaj am smul eb'. Axo ticnaic, wach'chom ix yil juntzanh chi' eb', palta anheja' ayoch eb' ajk'olal t'ayin, ajk'ool pax eb' t'a in Mam."
        },
        {
            "number": "25",
            "text": "Palta icha tik ix aj yelk'och juntzanh tik, yic tz'elk'och tas tz'ib'yajcan t'a ley b'aj nivanoc syak'och spensar eb'. Aton jun tz'alan icha tik: Nab'anhej scomon och eb' ajk'olal t'ayin, xchi t'a Slolonel Dios Tz'ib'ab'ilcani."
        },
        {
            "number": "26",
            "text": "Palta ay junxo Colvajum ol cot t'a co Mam Dios, aton Yespíritu yel syala'. Ol b'at in checcoti. A' ol yak' testigoal sb'a vuuj."
        },
        {
            "number": "27",
            "text": "Anhejtona', ich ex ta', ol eyak' testigoal e b'a, yujto junnhej ek'nac ex ved'oc yictax ix el yich in munlajel tik."
        }
    ]
}