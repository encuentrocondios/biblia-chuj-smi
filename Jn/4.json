{
    "chapter": "4",
    "verses": [
        {
            "number": "1",
            "text": "Axo ix yab'an heb' fariseo to a heb' sk'ayb'um Jesús ix te ek' sb'isul heb' t'a yichanh heb' sk'ayb'um winhaj Juan, ek'to pax heb' tz'ak'ji bautizar yuj."
        },
        {
            "number": "2",
            "text": "Palta manhoclaj Jesús chi' tz'ak'an bautizar heb', a heb' sk'ayb'um."
        },
        {
            "number": "3",
            "text": "Ayic ix yab'an Jesús to yojtak jun chi' heb' fariseo chi', ix el t'a yol yic Judea, ix b'atxi t'a Galilea."
        },
        {
            "number": "4",
            "text": "Yowalil ha t'a yol yic Samaria tz'eq'ui ayic smeltzaji."
        },
        {
            "number": "5",
            "text": "Yuj chi' ayic wan yek' t'a yol yic Samaria chi', ix k'och t'a chonhab' Sicar. Ha jun chonhab' chi', ha t'a slak'anil jun lum lum yak'nakkan winhaj Jacob t'a jun yuninal scuch José, ata' ay."
        },
        {
            "number": "6",
            "text": "Ata' ay jun sjaj ha ha' joyb'ilkan yuj winhaj Jacob chi'. Axo Jesús chi', chimk'ualil ix k'och ta'. Yujto ix k'unb'i sb'eyi, yuj chi' ix k'ojnaj t'a sti' jun ha' chi'."
        },
        {
            "number": "7",
            "text": "Axo heb' sk'ayb'um, ix b'at heb' sman yic schimk'ualil t'a jun chonhab' ay t'a slak'anil ha' chi'. Ayic toxo ix b'at heb', ix k'och jun ix ti'awum aj Samaria. Ix yalan Jesús t'a ix: --Ak' jab'oc ha' tik wuk'ej, xchi t'a ix."
        },
        {
            "number": "8",
            "text": "Ix yalan ix: --Ha ach tik, israel ach. ¿Tas yuj tza k'an ha' uk' t'ayin? ¿Tom manh ojtakoc to aj Samaria in? xchi ix t'ay. Icha chi' ix yutej ix yalani, yujto a heb' israel yet' heb' aj Samaria chi', max sk'umejlaj sb'a heb'."
        },
        {
            "number": "9",
            "text": "Ixlajwi chi', ix yalanxi Jesús t'a ix: --Tzin k'an wuk' jab'oc ha' t'ayach, palta manh ojtakoc mach in. Manh ojtakoc paxi tas snib'ej Dios syak' t'ayach. Octom wal ojtak, a ach am tza k'an t'ayin, a inxo swak' jun ha ha' tz'ak'an a k 'inal, xchi Jesús t'a ix."
        },
        {
            "number": "10",
            "text": "--Mamin, ina malaj junok a lechlab' b'aj syal ik'ank'eta ha'. Te jul yajem ha'. ¿B'ajtil ol ik' jun ha ha' ol ak'an in k 'inal chi'?"
        },
        {
            "number": "11",
            "text": "Joyb'ilkan sjaj ha ha' tik yuj winh ko mam quicham aj Jacob. Ha winh uk'jinac ha' yet' heb' yuninal t'a tik yet' masanil nok' smolb'etzal nok'. Chamnac winh, skannak jun ha' tik t'ayonh. Ha achxo tik ¿tom ek'al opisio t'a winhaj Jacob chi'? xchi ix t'ay."
        },
        {
            "number": "12",
            "text": "Yuj chi' ix yalan t'a ix: --Ha mach tz'uk'an jun ha ha' tik, stacjixi sti' heb'."
        },
        {
            "number": "13",
            "text": "Palta haxo heb' tz'uk'an jun ha' swak'a', manhxa b'ak'uinh ol tacjocxi sti' heb', yujto a jun ha' swak' chi', ol aj sjaj ha' t'a spixan heb', haxo ha' ol ak'an sk'inal heb' t'a junelnhej, xchi Jesús t'a ix."
        },
        {
            "number": "14",
            "text": "Ix yalanxi ix: --Mamin, ak' jun ha ha' chi' t'ayin, yic manhxo ol tacjoc in ti', yic pax manhxo yowaliloc ol ul wik'k'eta jun ha' tik, xchi ix."
        },
        {
            "number": "15",
            "text": "Ix yalanxi t'a ix: --Ixic, ix ik'cot winh etb'eyum, tzex ja t'a tik, xchi Jesús t'a ix."
        },
        {
            "number": "16",
            "text": "--Malaj winh wetb'eyum, xchi ix. --Telan, yel ton tzala' malaj winh etb'eyum ticnaik."
        },
        {
            "number": "17",
            "text": "Palta owanhxo heb' winh b'aj xid'nac ach. Axo winh b'aj ay ach ek' ticnaik, manh etb'eyumoc ton winh. Yuj chi' yelton tzala': Malaj winh wetb'eyum xa chi, xchi Jesús t'a ix."
        },
        {
            "number": "18",
            "text": "Ayic ix lajwi yab'an juntzanh chi' ix, ix yalanxi ix: --Mamin, a swutej wab'ani to schekab' ach Dios."
        },
        {
            "number": "19",
            "text": "Ha heb' ko mam quicham a onh aj Samaria onh tik, ha t'a jun witz tik yalnac sb'a heb' d'ha Dios. Palta a exxo israel ex tik, tzeyala': Ha t'a Jerusalén, ata' yowalil b'at kal ko b'a d'ha Dios, xe chi, xchi ix."
        },
        {
            "number": "20",
            "text": "Ix yalanxi Jesús t'a ix: --Ach ix, ak'och t'a a k'ool tas swala'. Ay jun pekti’ ol jawok, manhxooclaj t'a jun witz tik ol ul eyal he b'ha t'a ko Mam Dios. Anhejtona' t'a Jerusalén, manhxo yowaliloc ol ex k'och eyal he b'a ta'."
        },
        {
            "number": "21",
            "text": "Ha ex aj Samaria ex tik, niwanoc tzeyal he b'a d'ha Dios, palta manh eyojtakoclaj. Xal onh israel onh tik, cojtak ko Diosal b'aj skal ko b'a. Ha t'a ko kal ol elta jun Colwajum."
        },
        {
            "number": "22",
            "text": "Ay heb' to t'a ko Mam Dios syal sb'a icha wal t'a smojal. Axo ticnaik, toxo ix ja stiempoal, ol yal sb'a heb' d'ha Dios cuchb'ab'il heb' yuj Espíritu icha wal t'a smojal, yujto a ko Mam Dios, snib'ej icha chi' tz'aj yalan sb'a heb' t'ay."
        },
        {
            "number": "23",
            "text": "Ha Dios, Espíritu. Yuj chi', tato ay heb' syal sb'a t'ay, yowalil a Espíritu scuchb'an heb' icha wal t'a smojal, xchi Jesús t'a ix."
        },
        {
            "number": "24",
            "text": "Ix yalanxi ix t'ay: --Ha in tik, wojtak to ol ja jun Mesías. Ayic ol jawok ol yalan masanil tastac t'ayonh, xchi ix t'ay. (Mesías syalelk'ochi Cristo, Ak'b'il Yopisio.)"
        },
        {
            "number": "25",
            "text": "--Ha in ton wan walan tik t'ayach, xchi Jesús t'a ix."
        },
        {
            "number": "26",
            "text": "Ha wal slajwi yalan juntzanh chi' Jesús ix jax heb' sk'ayb'um. Ix sat sk'ool heb' yilani to wan slolon Jesús yet' jun ix ix. Palta malaj junok heb' ix k'anb'an t'ay tas sk'anb'ej t'a ix, ma tas yuj slolon yet' ix."
        },
        {
            "number": "27",
            "text": "Ix yaktejkan sch'ub' ix t'a sti' ha ha' chi'. Ix b'at yalan ix t'a heb' anima ay t'a schonhab'. Ix yalan ix t'a heb':"
        },
        {
            "number": "28",
            "text": "--Ay jun winh masanil tas ojtannac yictax in cotoch uninal. Ix yal winh t'ayin smasanil. Koyec wed'oc, b'at quilecnab'i. ¿Tope alaj winh Cristo? xchi ix t'a heb'."
        },
        {
            "number": "29",
            "text": "Yuj chi' ix elta heb' t'a yol schonhab' chi'. Ix jawi heb' b'aj ayek' Jesús."
        },
        {
            "number": "30",
            "text": "Ayic manto k'och heb', ix yalan heb' sk'ayb'um Jesús chi' t'ay: --Ach ko k'ayb'umal, wa''anh jab'oc, xchi heb'."
        },
        {
            "number": "31",
            "text": "Palta ix yalan t'a heb': --Ay jun in wael manh eyojtakoc a ex tik, xchi t'a heb'."
        },
        {
            "number": "32",
            "text": "Yuj chi' ix laj sk'anb'an heb' t'ay junjun: --¿Tom ay mach ix ul ak'an waoc? xchi heb'."
        },
        {
            "number": "33",
            "text": "Palta ix yalanxi t'a heb': --Ayic tzin k'ulan tas snib'ej jun in chekancoti, yic syik'an sb'a smunlajel, ichato tzin wa swab'i."
        },
        {
            "number": "34",
            "text": "Ha ex tik tzeyala': Chanheto ujal sja stiempoal sjochchaj ixim trigo, xe chi. Palta a in swal t'ayex: Q'ueanhec k'elan, ilecnab'i, toxo ix k'och sk'ual smolchajcot heb' anima t'ayin icha tz'aj sjochchaj ixim trigo."
        },
        {
            "number": "35",
            "text": "Ay mach wan schaan stojol yuj smolb'ancot heb' anima t'ayin yic schaan sk'inal heb' t'a junelnhej icha yaj heb' jochum trigo. Yuj chi' a mach tz'alanel Slolonel Dios icha tz'aj stzicjib'at ixim trigo yet' heb' smolb'ancot heb' anima icha tz'aj sjochchaj ixim, junnhej ol tzalaj heb'."
        },
        {
            "number": "36",
            "text": "Yujto yel syal jun ab'ix tik: Jun stzikanb'ati, ch'ocxo mach sjochani, xchi."
        },
        {
            "number": "37",
            "text": "Ha in tik, ix ex in checb'at munlajel t'a skal heb' anima icha heb' sjochwi trigo, maj eyab' syail he tzikanb'ati. Ch'oc heb' b'ab'laj munlajnac t'a skal heb' icha heb' tzicumb'at trigo chi'. Ha exxo tik, toxonhej tze jochk'e waan ixim trigo chi', xchi Jesús t'a heb' sk'ayb'um chi'."
        },
        {
            "number": "38",
            "text": "Ha t'a jun chonhab' t'a yol yic Samaria chi', tzijtum heb' ix ak'anoch Jesús t'a sk'ool, yujto a jun ix ix chi' ix alan t'a skal heb': Yojtaknhej tastac tzin k'ulej yictax in cotoch uninal, xchi ix."
        },
        {
            "number": "39",
            "text": "Ix jawi heb', ix tewioch heb' t'a Jesús to skan yet' heb'. Yuj chi' chab' k'ual ix ek' yet' heb'."
        },
        {
            "number": "40",
            "text": "Tzijtumto heb' ix ak'anoch t'a sk'ool ayic ix yab'an heb' tas ix yala'."
        },
        {
            "number": "41",
            "text": "Yuj chi' ix yal heb' t'a ix ix chi': --Ha ticnaik skak'och t'a ko k'ool, manhocnhej yuj tas ix al chi' t'ayonh, yujto skab' wal yet' ko chiquin. Scojtakan wal el sik'lab'il to t'a wal yel a jun tik ko Kolumal yaj t'a yol yib'anhk’inal tik, xchi heb' t'a ix."
        },
        {
            "number": "42",
            "text": "Ayic ix ek' chab' k'ual chi', ix elxi Jesús t'a Samaria, ix b'atxi t'a yol yic Galilea,"
        },
        {
            "number": "43",
            "text": "yujto yalnac Jesús to malaj yelk'och junok schekab' Dios t'a heb' anima b'aj kajan."
        },
        {
            "number": "44",
            "text": "Ayic ix k'ochxi t'a Galilea, ix te tzalaj heb' anima schaan sk'ochi, yujto ayic ix xid'ek' heb' t'a Jerusalén t'a jun sq'uinh heb' israel yic snaancot heb' tas aj yelnaccot heb' t'a Egipto, ix yil heb' juntzanh tastac xid' sk'ulej Jesús chi' ta'."
        },
        {
            "number": "45",
            "text": "Ixlajwi chi', ix k'ochxi Jesús chi' t'a chonhab' Caná t'a yol yic Galilea, aton b'aj ochnac ha ha' winoal yuj. Axo t'a chonhab' Capernaum ay jun winh yajal yaj t'a winh rey, ay jun yuninal winh te penaay."
        },
        {
            "number": "46",
            "text": "Ayic ix yab'an winh to ix cotxi Jesús t'a Judea, ix jaxxi t'a Galilea, ix b'at winh yil Jesús. Ix tewi winh t'ay yic sb'at yet' winh t'a spat, yic sb'at yak'an b'oxoc sk'ool jun yuninal winh chi', yujto wanxo schami."
        },
        {
            "number": "47",
            "text": "Ix yalan Jesús t'a winh: --Tato max eyil juntzanh satub'tac tzin ch'oxo', juntzanh sch'oxanel in poder, tekan malaj junok ex tzin eyak'och t'a he k'ool, xchi."
        },
        {
            "number": "48",
            "text": "Palta ix yalanxi winh yajal chi': --Mamin, conh wed' elanhchamel, yacb'an manto cham jun wuninal chi', xchi winh t'ay."
        },
        {
            "number": "49",
            "text": "Ix yalanxi Jesús icha tik: --Paxanh. Manh ol chamlaj jun uninal chi', xchi t'a winh. Ix yak'anoch winh t'a sk'ool tas ix yal Jesús chi', yuj chi' ix pax winh."
        },
        {
            "number": "50",
            "text": "Vanto sk'ochxi winh t'a spat, haxo heb' schekab' winh ix elta scha'a. Ix yalan heb': --Pitzan winh uninal chi', xchi heb' t'a winh."
        },
        {
            "number": "51",
            "text": "Ix sk'anb'an winh t'a heb': --¿Janik' ix b'oxi sk'ool winh jun? xchi winh. --Atax t'a ewi t'a tz'eymaj k'ual sicb'i jun k'ak' chi' t'a winh, xchi heb'."
        },
        {
            "number": "52",
            "text": "Yuj chi' ix snaancot winh to icha chi' yorail yal Jesús chi' t'a winh icha tik: Manh ol chamlaj jun uninal chi', xchi. Yuj chi', ix yak'och Jesús winh t'a sk'ool yet' jantac heb' ay t'a yol spat."
        },
        {
            "number": "53",
            "text": "Aton jun schab'il yechel satub'tac sch'ox Jesús tik. Ayic spetoj t'a Judea ix k'ochxi t'a Galilea, ata' ix sb'o junxo tik."
        }
    ]
}