{
    "chapter": "7",
    "verses": [
        {
            "number": "1",
            "text": "Ixlajwi chi', ix och ijan Jesús yek' t'a yol yic Galilea. Axo t'a yol yic Judea, malaj snib'ej ix ek' ta', yujto a heb' winh aj Judea chi', snib'ej heb' winh smilanchamoc."
        },
        {
            "number": "2",
            "text": "Van sja stiempoal sq'uinh heb' israel scuch q'uinh chinama."
        },
        {
            "number": "3",
            "text": "Yuj chi' ix yal heb' yuk'tac Jesús chi' t'ay: --Manh ach kan t'a tik. Ixic t'a Judea, yic wach' a heb' a k'ayb'um ayek' ta', ol yil pax heb' tastac satub'tac tza ch'oxo'."
        },
        {
            "number": "4",
            "text": "Tato ay junok mach snib'ej scheclajel t'a yichanh heb' anima, max yal-laj elk'altac tz'eq'ui. Yuj chi', tato yel ay juntzanh satub'tac tza ch'oxo', yowalil tza ch'oxel a b'ha t'a yichanh heb' anima, xchi heb' t'ay."
        },
        {
            "number": "5",
            "text": "Ix stz'ac yal heb' yuk'tac t'ay icha chi', yujto max yak'och Jesús chi' heb' t'a sk'ool."
        },
        {
            "number": "6",
            "text": "Yuj chi' ix yal t'a heb': --Manto stiempoaloc in ch'oxanel in b'a. Ha exxo tik, yalnhej tas tiempoal syal he naani."
        },
        {
            "number": "7",
            "text": "Ha heb' ay t'a yol yib'anhk’inal tik eyed'oc, max ex schaquel-laj heb'. Ha inxo tik, tzin schaquel heb', yujto tzin ch'oxeli to malaj swach'il sb'eyb'al heb'."
        },
        {
            "number": "8",
            "text": "Ixiquec he ch'ocoj t'a jun q'uinh chi'. Yujto a in tik, manto ol in k'ek'ochlaj, yujto manto stiempoaloc in ch'oxanel in b'a, xchi Jesús t'a heb'."
        },
        {
            "number": "9",
            "text": "Ixlajwi yalan juntzanh chi', ix kan yuj heb' t'a Galilea chi'."
        },
        {
            "number": "10",
            "text": "Palta haxo yic toxo ix k'e heb' yuk'tac Jesús chi', ix k'e paxi, palta elk'altacnhej ix aj sk'ei."
        },
        {
            "number": "11",
            "text": "Ha heb' aj Judea, ix smaclej heb' sk'och Jesús chi' t'a jun q'uinh chi'. --¿B'ajtil ayek' jun winak chi'? xchi heb'."
        },
        {
            "number": "12",
            "text": "Manh jantacoc yalub'tanhan heb' anima. Ay heb' tz'alani: Te wach' winh, xchi heb'. Ay pax heb' tz'alanxi: Maay, syak' heb' anima winh musansatil, xchi heb'."
        },
        {
            "number": "13",
            "text": "Palta elk'altac syalub'tanhej heb', yujto xiv heb' yab'an heb' winh aj Judea chi'."
        },
        {
            "number": "14",
            "text": "Vanxo snanhalb'i jun q'uinh chi', ix k'ek'och Jesús t'a yamaq'uil templo. Ix och ijan sk'ayb'an heb' anima ta'."
        },
        {
            "number": "15",
            "text": "Axo heb' ay yopisio t'a skal heb' aj Judea chi', ix te sat sk'ol heb' yab'ani. Ix laj yalan heb': --¿Tas wal syutej yojtakanel juntzanh syal tik? Ina manh k'ayb'ab'iloc, xchi heb'."
        },
        {
            "number": "16",
            "text": "Yuj chi' ix yalan Jesús chi' t'a heb': --Ha juntzanh k'ayb'ub'al swal t'ayex tik, manh wicoc. Yic Dios checjinac in koti."
        },
        {
            "number": "17",
            "text": "Tato ay heb' syal sk'ol sk'ulej icha snib'ej Dios, ol nachajel yuj heb' tato yic Dios juntzanh k'ayb'ub'al tik, mato munil swal t'a yol wico'."
        },
        {
            "number": "18",
            "text": "Ha mach slolon t'a yol yico', tonhej syik'chaanh sb'a, yic ay yelk'och t'a yichanh heb' anima snaani. Palta a in tik, in gana ha Dios checjinac in cot ay yelk'och t'a eyichanh. Yuj chi', te yel swala'. Malaj jab'oc es swala'."
        },
        {
            "number": "19",
            "text": "Aton wal winhaj Moisés ak'jinakkan sley Dios t'ayex. Palta ina malaj junok ex tze k'anab'ajej tas syal jun ley chi'. ¿Tas yuj he gana tzin he milchamoc? xchi Jesús t'a heb'."
        },
        {
            "number": "20",
            "text": "Axo heb' anima ayek' chi' ta', ix yal heb' t'ay: --Ha ach tik, tekan ayoch junok enemigo t'ayach. ¿Mach junok snib'ej ach smilancham tzila'? xchi heb' t'ay."
        },
        {
            "number": "21",
            "text": "Yuj chi' ix yalanxi t'a heb': --Ay jun tas ix in k'ulej t'a sk'ual ik'oj ip. E masanil ix sat he k'ool yuj."
        },
        {
            "number": "22",
            "text": "Yuj heb' ko mam quicham t'a peka', elnakkan yich jun b'eyb'al scuch circuncisión. Axo winhaj Moisés aljinakkani to yowalil sko b'eyb'alej jun chi'. Yuj chi' wach'chom sk'ual ik'oj ip, slaj eyak' circuncidar heb' unin tzato alji."
        },
        {
            "number": "23",
            "text": "Ha ex tik tzeyak' circuncidar heb' unin t'a sk'ual ik'oj ip, yic max ex ek' t'a yib'anh jun ley Moisés chi'. Tato icha chi', ¿tas yuj scot eyowal t'ayin yujto ix wak' b'oxoc sk'ol jun winh penaay t'a sk'ual ik'oj ip chi'?"
        },
        {
            "number": "24",
            "text": "Manh he comon ch'olb'itej junok mach t'a ichnhejta'. Tato ay mach tze ch'olb'itej, t'a stojolal tzeyutej he ch'olb'itani, xchi Jesús t'a heb'."
        },
        {
            "number": "25",
            "text": "Yuj chi' ay jaywanh heb' aj Jerusalén ix alani: --Ha jun winh tik, ¿tom manhoc winh snib'ej heb' smilchamoc?"
        },
        {
            "number": "26",
            "text": "Palta ina yajek' winh tik, wan slolon winh t'a ko kal. Ina malaj jab'oc tas syal heb' t'a winh. Tekan toxo ix snael heb' yajal chi' to a Cristo."
        },
        {
            "number": "27",
            "text": "Ayic ol ja Cristo chi', malaj mach ojtannac b'aj ol cotoc. Palta a jun winh tik, cojtak b'aj cotnac winh, xchi heb'."
        },
        {
            "number": "28",
            "text": "Yacb'an wan sk'ayb'an heb' anima chi' Jesús t'a yamaq'uil templo chi', te chaanh ix yalelta t'a skal heb': --Ina eyojtak in. Eyojtakpax b'aj cotnac in. Palta manh muniloc in ja t'a yol wico'. Ha Dios te yel checjinac in koti. Palta ha Dios chi' manh eyojtakoc."
        },
        {
            "number": "29",
            "text": "Ha inxo tik wojtak, yujto ata' cotnac in. A' checjinac in koti, xchi t'a heb'."
        },
        {
            "number": "30",
            "text": "Yuj chi' ay heb' ix alani to tz'ak'jioch t'a preso. Palta malaj mach ix yamani, yujto manto k'och stiempoal schami."
        },
        {
            "number": "31",
            "text": "Tzijtum heb' anima ix ak'anoch Jesús t'a sk'ool, ix yalan heb': --Ayic ol jawok Cristo, ¿tom más ek'to tas satub'tac ol sch'ox t'a yichanh jun winh tik? xchi heb'."
        },
        {
            "number": "32",
            "text": "Ix yab' heb' winh fariseo tas syal heb' anima yuj Jesús. Yuj chi', a heb' winh yet' heb' winh sat sacerdote ix chekanb'at juntzanh heb' stanhwumal stemplo Dios, yic b'at yik'cot Jesús heb', yic syak'anoch heb' t'a preso snaani."
        },
        {
            "number": "33",
            "text": "Axo Jesús ix alan t'a heb' anima: --Jayexonhej k'ual ayinek' eyed'oc, ol lajwoc chi' ol in meltzaj t'a mach checjinac in koti."
        },
        {
            "number": "34",
            "text": "Ha exxo tik, ol in he sayeq'ui, palta manhxo ol in ilchaj eyuuj, yujto max yal he k'och b'aj ol in k'och chi', xchi t'a heb'."
        },
        {
            "number": "35",
            "text": "Axo heb' aj Judea chi', ix laj yal heb': --¿B'ajtil ol k'och winh snaani, yuj chi' syal winh to manhxo ol ilchaj winh cuuj? Ina ay heb' quetchonhab' ayb'at t'a skal heb' griego. ¿Tom snib'ej winh ata' ol k'och t'a skal heb', sb'at sk'ayb'an masanil heb' griego chi' winh snaani?"
        },
        {
            "number": "36",
            "text": "Ina ix yal winh t'ayonh: Ha ex tik, ol in he sayeq'ui, palta manhxo ol in ilchaj eyuuj, yujto max yal he k'och b'aj ol in k'ochoc, xchi winh t'ayonh. ¿Tas wal syalelk'och jun ix yal winh tik t'ayonh? xchi heb'."
        },
        {
            "number": "37",
            "text": "Ha t'a slajwub' k'ual q'uinh chi', aton jun k'u te niwan yelk'ochi, ata' ix elta linhan Jesús t'a yichanh heb' anima. Te chaanh ix yalelta t'a skal heb': --Tato ayex tze nib'ej tze cha he k 'inal t'a junelnhej, cotanhec t'ayin. Icha tz'aj eyuk'an ha ha', ayic stacji he ti', icha chi' ol aj he chaan he k 'inal t'ayin."
        },
        {
            "number": "38",
            "text": "Tato ayex tzin eyak'och t'a he k'ool, icha to ay jun ha ha' tz'el yoc ol pak' t'ayex. Aton jun chi' tz'ak'an he k 'inal t'a junelnhej. Yujto icha chi' syalkan t'a Slolonel Dios Tz'ib'ab'ilkani, xchi Jesús t'a heb' anima chi'."
        },
        {
            "number": "39",
            "text": "Icha chi' ix yutej yalani to a heb' tz'ak'anoch t'a sk'ool, ol ak'jococh Yespíritu Dios t'a heb'. Ha t'a jun pekti’ chi', manto ak'ji Yespíritu Dios t'a heb' anima, yujto manto k'ex Jesús t'a satcha’anh."
        },
        {
            "number": "40",
            "text": "Ixlajwi yab'an heb' anima tas ix yal Jesús chi', ay heb' ix laj alani: --Val yel, aton jun tik schekab' Dios tanhwab'iltaxon sja cuuj, xchi heb'."
        },
        {
            "number": "41",
            "text": "Ay pax heb' ix laj alani: --Ha jun tik aton Cristo, xchi heb'. Palta ay heb' ix alanxi: --Ha Cristo chi', ¿tom aj Galilea icha jun winh tik tze na'a?"
        },
        {
            "number": "42",
            "text": "Ha Slolonel Dios Tz'ib'ab'ilkan tz'alani to a Cristo yowalil ol aljoc t'a chonhab' Belén b'aj ek'nac winhaj Dawid t'a peka', yujto yinhtilalkan winhaj Dawid chi', xchi heb'."
        },
        {
            "number": "43",
            "text": "Yuj chi' ix och ijan heb' anima stelan sb'a yuj Jesús chi'."
        },
        {
            "number": "44",
            "text": "Ay heb' snib'ej syak'och t'a preso, palta malaj mach syamani."
        },
        {
            "number": "45",
            "text": "Axo heb' stanhwumal stemplo Dios, anheja' sch'ocoj heb' ix k'ochxi b'aj aykan heb' winh ix chekanb'at heb' chi', aton heb' winh fariseo yet' heb' winh sat sacerdote. Yuj chi' ix yalan heb' winh t'a heb': --¿Tas yuj maj eyik'cot Jesús chi'? xchi heb' winh."
        },
        {
            "number": "46",
            "text": "--Malaj junok mach stzak'wan slolon icha slolon chi', xchi heb'."
        },
        {
            "number": "47",
            "text": "Yuj chi' ix yalanpax heb' winh fariseo chi' t'a heb': --¿Tom ix ex ak'jipax musansatil a ex tik?"
        },
        {
            "number": "48",
            "text": "¿Tom ay junok ko yajalil ix ak'anoch winh t'a sk'ool? Anhejtona' a onh fariseo onh tik, ¿toc ay junok onh ix kak'och winh t'a ko k'ool?"
        },
        {
            "number": "49",
            "text": "Anhej heb' comon anima ix ak'anoch winh t'a sk'ool. Palta a heb' chi', manh yojtakoc jab'oc ley Moisés heb'. Yuj chi' aycot yowal sk'ol Dios t'a yib'anh heb', xchi heb' winh fariseo chi'."
        },
        {
            "number": "50",
            "text": "Palta ay jun winh fariseo chi' scuch Nicodemo. Aton jun winh xid'naquek' lolonel yet' Jesús t'ak'walil. Ix yalan winh t'a heb':"
        },
        {
            "number": "51",
            "text": "--Ha jun ley aykan t'ayonh, syala' to manh sleyaloc skak'b'at t'a yib'anh junok anima, tato manto kab'i tas smul, xchi winh t'a heb'."
        },
        {
            "number": "52",
            "text": "Yuj chi' ix yalanxi heb' t'a winh: --¿Tom aj Galilea ach yet' winh? k'ayb'ej Slolonel Dios Tz'ib'ab'ilkani. Ata' ol ila' to manhoclaj t'a Galilea ol cot winh schekab' Dios tanhwab'il cuuj, xchi heb' t'a winh."
        },
        {
            "number": "53",
            "text": "[Ix laj pax junjun heb' t'a spat."
        }
    ]
}