{
    "chapter": "1",
    "verses": [
        {
            "number": "1",
            "text": "Ayic mantalaj jun yol yib'anhk’inal tik, aytaxon ek' jun Slolonel Dios sb'i. Ha jun chi' aytaxon ek' yet' Dios, Dios ton val."
        },
        {
            "number": "2",
            "text": "Ayic manto sb'o jun yol yib'anhk’inal tik Dios, aytaxon ek' yet'oc."
        },
        {
            "number": "3",
            "text": "A' yak'lab'ejnac Dios chi' ayic sb'oannac masanil tastac. Malaj junok tas b'onac tato manh yujoc."
        },
        {
            "number": "4",
            "text": "Ha Slolonel Dios chi', aj q'uinal. Yuj jun q'uinal chi' ay sakil k'inal t'ayonh anima onh tik."
        },
        {
            "number": "5",
            "text": "Ha jun sakil k'inal chi' tz'ak'an sakil k'inal b'aj ay k’ik’ k’inal. Axo jun k’ik’ k’inal chi', max yal-laj yak'an tup jun sakil k'inal chi'."
        },
        {
            "number": "6",
            "text": "Ay jun winh checb'ilcot yuj Dios scuchan Juan."
        },
        {
            "number": "7",
            "text": "Ulnaquek' winh yak' testigoal sb'a yuj jun sakil k'inal chi', yic wach' masanil mach tz'ak'anoch jun sakil k'inal chi' t'a sk'ool."
        },
        {
            "number": "8",
            "text": "Manhoclaj winhaj Juan chi' aj sakil k'inal, tonhej ul yak'nac testigoal sb'a winh yuj."
        },
        {
            "number": "9",
            "text": "Ha jun yel sakil k'inal chi', van sjavi t'a yol yib'anhk’inal tik. A' tz'ak'an sakil k'inal t'a masanil eb' anima."
        },
        {
            "number": "10",
            "text": "Ha jun Slolonel Dios sb'i chi', ulnaquek' t'a tik. Ha b'ojinac yol yib'anhk’inal tik. Palta ayic ix uleq'ui, maj nachajel-laj yuj eb' anima tato ha'."
        },
        {
            "number": "11",
            "text": "Ha t'a juntzanh eb' yico', ata' ulnac eq'ui, palta maj chajoclaj yuj eb' yic chi'."
        },
        {
            "number": "12",
            "text": "Palta a jantacnhej eb' schaani, jantacnhej eb' tz'ak'anoch t'a sk'ool, a tz'alani to ay yalan yic eb' yoch yuninaloc Dios."
        },
        {
            "number": "13",
            "text": "Ayic tz'och eb' yuninaloc Dios, ichato tz'aljixi eb'. Palta manh lajanoc icha tz'aj yalji eb' anima. Manh animaoc ay sgana tz'alji eb'. Manh yujoc sgana junok vinac, palta ha Dios tz'ak'anoch eb' yuninaloc."
        },
        {
            "number": "14",
            "text": "Ha jun Slolonel Dios sb'i chi', ochnac snivanil icha quico'. Ulnaquek' cajan t'a co cal. Ha jun chi' te yel. Nivan swach'k'olal Dios ul sch'oxnac t'ayonh. Quilnac val snivanil yelk'ochi, yujto anhej val jun chi' Yuninal Dios, cotnac t'a Smam."
        },
        {
            "number": "15",
            "text": "Ha winhaj Juan aljinaccan yab'ixal jun chi' icha tik: --Ay jun tzak'an sja vuuj, palta ek'alto val yelk'och yopisio t'a vichanh, yujto ayic manto in alji, aytaxon eq'ui. Valnacxo yab'ixal t'ayex, xchi winh."
        },
        {
            "number": "16",
            "text": "Ha jun chi', tz'acan yaj swach'k'olal, yuj chi' tz'acan sch'ox swach'k'olal chi' t'ayonh."
        },
        {
            "number": "17",
            "text": "Ha winhaj Moisés ak'jinaccan sley Dios t'ayonh. Axo Jesucristo sch'oxan swach'k'olal Dios t'ayonh, syak'an jun sk'ayb'ub'al te yel."
        },
        {
            "number": "18",
            "text": "Malaj junok mach ix ilan Dios juneloc. Palta a jun pitanh Yuninal, Dios ton paxi, a ul ch'oxjinaqueli. Ha jun Yuninal tik junnhejtaxon yaj yet' Smam chi'."
        },
        {
            "number": "19",
            "text": "Ha junel, ay juntzanh eb' israel aj Jerusalén, ix schecb'at jayvanh eb' sacerdote eb' yet' jayvanh eb' yinhtilal Leví. Ha t'a winhaj Juan ix k'och eb'. Ix sk'anb'an eb' t'a winh: --¿Mach ach? xchi eb'."
        },
        {
            "number": "20",
            "text": "Ix yalan sjichanil winhaj Juan chi' t'a eb': --Ha in tik, manhoc in Cristo in, xchi winh t'a eb'."
        },
        {
            "number": "21",
            "text": "Ix sk'anb'an pax eb' t'a winh: --¿Mach ach jun? ¿Mato a ach Elías ach? xchi eb'. --Manhoc in laj, xchi winh. --¿Mato a ach tik schecab' ach Dios tanhvab'il cuuj? xchi eb'. --Maay, xchi winh."
        },
        {
            "number": "22",
            "text": "Ix sk'anb'anxi eb' t'a winh: --¿Mach ach pax jun? Al t'ayonh mach ach, yujto yowalil ol b'at calxi yab' eb' onh checancoti. Al t'ayonh tas aji, xchi eb'."
        },
        {
            "number": "23",
            "text": "Yuj chi', ix yalan winh t'a eb': --Ha in tik tzin avaj t'a tzinan lu'um, svalan icha tik: Icha tz'aj sb'o b'e ayic sjavi junok yajal, icha chi' tzeyutej e b'oan e b'eyb'al, yujto ol ja winh Cajal, xin chi. Yujto icha chi' yajcan stz'ib'aj vab'ixal yuj winhaj Isaías schecab' Dios t'a peca', xchi winh t'a eb'."
        },
        {
            "number": "24",
            "text": "Ha juntzanh eb' xid'nac ek' t'a winhaj Juan chi', aton eb' winh fariseo checannacb'at eb'."
        },
        {
            "number": "25",
            "text": "Ix sk'anb'an pax eb' t'a winh: --¿Tas yuj tzak' bautizar eb' anima tato manh ach Cristooc, tato manh ach Elíasoc, tato manhoc ach schecab' Dios tanhvab'il cuuj? xchi eb' t'a winh."
        },
        {
            "number": "26",
            "text": "--Ha in tik svak' bautizar eb' anima t'a ha ha'. Palta ay jun ayxoek' t'a co cal tik manto eyojtacoc."
        },
        {
            "number": "27",
            "text": "Ha jun chi', tzak'an sja vuuj, ek'al yopisio t'a vichanh. Manh in mojoc vak'an servil, wach'chom tonhej tzin tijel sch'anhal xanhab' t'a yoc, xchi winhaj Juan chi' t'a eb'."
        },
        {
            "number": "28",
            "text": "Ha t'a sk'axepal ha' Jordán, t'a jun lugar scuch Betania, ata' ix ak'ji bautizar eb' anima yuj winhaj Juan chi'. Ata' pax ix b'at sk'anb'ej juntzanh tik eb' t'a winh."
        },
        {
            "number": "29",
            "text": "Axo t'a junxo k'u, ix yilanb'at winhaj Juan to van sk'och Jesús, ix yalan winh: --Inai, a yopisio jun van sja tik, icha yopisio nok' calnel, icha chi' yaj yopisio yuj Dios, yujto ha' ix javi yik'canel co mul co masanil t'a yol yib'anhk’inal tik."
        },
        {
            "number": "30",
            "text": "Aton jun tik valnac: Ay jun tzak'an sja vuuj, palta ek'al yopisio t'ayin, yujto ayic manto in alji, aytaxon eq'ui, xin chi."
        },
        {
            "number": "31",
            "text": "Max nachajel vuuj mach jun chi', palta in ja vak' bautizar eb' anima t'a ha ha', yic wach' ol nachajel yuj eb' quetisraelal mach jun chi', xchi winhaj Juan chi'."
        },
        {
            "number": "32",
            "text": "Ix yalanpax winh: --Ix vil yemul Yespíritu Dios t'a satcha’anh t'a yib'anh icha junok nok' paramuch, ix em t'a yib'anh, ix ochcan t'ay."
        },
        {
            "number": "33",
            "text": "Max nachajel vuuj, mach jun chi'. Palta a jun checjinac in cot vak' bautizar eb' anima t'a ha ha', ha' ix alan t'ayin: Ol il yemul Vespíritu t'a yib'anh junok mach, ol ochcan t'ay. Ha jun chi' ol ak'anoch Espíritu Santo t'a eb' anima, ichato ol ak'joc bautizar eb' yuj, xchi Dios t'ayin."
        },
        {
            "number": "34",
            "text": "Ha in tik ix vil jun chi'. Yuj chi' svak' testigoal in b'a yuj to a Jesús tik, Yuninal ton Dios, xchi winh."
        },
        {
            "number": "35",
            "text": "Axo t'a junxo k'u, ayek' winhaj Juan yet' chavanh eb' winh sk'ayb'um."
        },
        {
            "number": "36",
            "text": "Axo ix yilanb'at winh, van yek' Jesús ta'. Yuj chi' ix yal winh: --Inai, a jun tzek' chi', icha yopisio junok nok' calnel, icha chi' yopisio yuj Dios, xchi winh."
        },
        {
            "number": "37",
            "text": "Ayic ix yab'an jun chi' eb' winh sk'ayb'um winhaj Juan chi', ix och tzak'an eb' winh yuj Jesús."
        },
        {
            "number": "38",
            "text": "Axo ix meltzajb'at q'uelan Jesús chi' t'a spatic. Ix yilani, tzak'anoch eb' winh yuj. --¿Tas tze saya'? xchi t'a eb' winh. --Ach co k'ayb'umal ¿b'ajtil ay a posado? xchi eb' winh t'ay."
        },
        {
            "number": "39",
            "text": "--Cotanhec, b'at quilecnab'i b'aj ay in posado chi', xchi t'a eb' winh. Ix b'at eb' winh yet'oc, ix b'at yilan eb' winh b'aj ayeq'ui. Vanxo yem k'u ix b'at eb' winh, yuj chi' k'ik'b'alxo ix jax eb' winh."
        },
        {
            "number": "40",
            "text": "Ix yab' chavanh eb' winh chi' tas ix yal winhaj Juan chi', yuj chi' ix och tzak'an eb' winh yuj Jesús. Ay jun winh scuch Andrés, yuk'tac sb'a winh yet' winhaj Simón Pedro."
        },
        {
            "number": "41",
            "text": "Ixlajwi slolon winhaj Andrés chi' yet' Jesús chi', ix b'at sayan winh yuk'tac winh chi'. Axo ix chax winh yuj winh, ix yalan winh: --Ix ilchaj winh Mesías cuuj, xchi winh. (Mesías syalelk'ochi, Cristo, Ak'b'il Yopisio)."
        },
        {
            "number": "42",
            "text": "Junanto rato chi', ix yik'anb'at winh yuk'tac winh chi' t'a Jesús. Ix och q'uelan Jesús t'a winhaj Simón, ix yalan t'a winh: --Simón, yuninal ach winhaj Juan. Cefas ol a b'iejcani, xchi t'a winh. (Cefas syalelk'ochi, Pedro, ma a q'uen q'ueen.)"
        },
        {
            "number": "43",
            "text": "Axo t'a junxo k'u, ix snaan Jesús sb'at t'a yol yic Galilea. Ix ilchaj winhaj Felipe yuj. --Ochanh in k'ayb'umoc, xchi t'a winh."
        },
        {
            "number": "44",
            "text": "Ha winhaj Felipe chi', aj chonhab' Betsaida winh, aton schonhab' winhaj Andrés yet' winhaj Pedro."
        },
        {
            "number": "45",
            "text": "Axo winhaj Felipe chi' xid' sayancot winhaj Natanael. Axo ix ilchaj winh yuj winh, ix yalan winh: --Ay jun ix ilchaj cuuj. Aton jun chi' tz'ib'ab'ilcan yab'ixal yuj winhaj Moisés t'a ley, tz'ib'ab'ilpaxcan yuj eb' schecab' Dios t'a peca', aton Jesús, yuninal winhaj José aj chonhab' Nazaret, xchi winh."
        },
        {
            "number": "46",
            "text": "Ix yalan winhaj Natanael chi': --¿Tom ay junok tas wach' syal scot t'a Nazaret chi'? xchi winh. --Cotanh, b'at quilnab'i, xchi winhaj Felipe chi'."
        },
        {
            "number": "47",
            "text": "Axo ix yilan Jesús to van sk'och winhaj Natanael chi', ix yalani: --Ha jun winh sjavi tik, yel ton val israel winh t'a yichanh Dios, malaj b'aj chab' sat syutej sb'a winh, xchi Jesús."
        },
        {
            "number": "48",
            "text": "Yuj chi' ix sk'anb'an winhaj Natanael chi' t'ay: --¿Tas ix utej in ojtacaneli? xchi winh. --Ayic manto ach yavtejcot winhaj Felipe tik, toxo ix ach wila''. Ayach ek' t'a yich jun te' higo, xchi Jesús t'a winh."
        },
        {
            "number": "49",
            "text": "--Ach in k'ayb'umal, yel Yuninal ach Dios. Co Reyal ach a onh israel onh tik, xchi winh t'ay."
        },
        {
            "number": "50",
            "text": "--¿Yujnhejto ix vala': Ix ach vil t'a yich jun te' higo, yuj chi' tzin ak'och t'a a k'ool? Palta ayto juntzanhxo ch'oxnab'il satub'tac ol ila', te niwan yelk'ochi, xchi t'a winh."
        },
        {
            "number": "51",
            "text": "Ix yalanxi Jesús t'a eb' ayek' chi' yet'oc: --Val yel swal t'ayex, ol eyila' to jacan spuertail satcha’anh. Axo eb' yángel Dios ol eyil sq'ue eb' yet' yemxul eb' t'ayin a in Ak'b'il in cot yuj Dios voch animail tik, xchi Jesús."
        }
    ]
}