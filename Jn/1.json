{
    "chapter": "1",
    "verses": [
        {
            "number": "1",
            "text": "Ayic mantalaj jun yolyib'anhq'uinal tic, aytaxon ek' jun Slolonel Dios sb'i. A jun chi' aytaxon ek' yed' Dios, Dios ton val."
        },
        {
            "number": "2",
            "text": "Ayic manto sb'o jun yolyib'anhq'uinal tic Dios, aytaxon ek' yed'oc."
        },
        {
            "number": "3",
            "text": "A' yak'lab'ejnac Dios chi' ayic sb'oannac masanil tastac. Malaj junoc tas b'onac tato manh yujoc."
        },
        {
            "number": "4",
            "text": "A Slolonel Dios chi', aj q'uinal. Yuj jun q'uinal chi' ay saquilq'uinal d'ayonh anima onh tic."
        },
        {
            "number": "5",
            "text": "A jun saquilq'uinal chi' tz'ak'an saquilq'uinal b'aj ay q'uik'alq'uinal. Axo jun q'uik'alq'uinal chi', max yal-laj yak'an tup jun saquilq'uinal chi'."
        },
        {
            "number": "6",
            "text": "Ay jun vinh checb'ilcot yuj Dios scuchan Juan."
        },
        {
            "number": "7",
            "text": "Ulnaquek' vinh yak' testigoal sb'a yuj jun saquilq'uinal chi', yic vach' masanil mach tz'ak'anoch jun saquilq'uinal chi' d'a sk'ool."
        },
        {
            "number": "8",
            "text": "Manhoclaj vinhaj Juan chi' aj saquilq'uinal, tonhej ul yak'nac testigoal sb'a vinh yuuj."
        },
        {
            "number": "9",
            "text": "A jun yel saquilq'uinal chi', van sjavi d'a yolyib'anhq'uinal tic. A' tz'ak'an saquilq'uinal d'a masanil eb' anima."
        },
        {
            "number": "10",
            "text": "A jun Slolonel Dios sb'i chi', ulnaquek' d'a tic. A b'ojinac yolyib'anhq'uinal tic. Palta ayic ix uleq'ui, maj nachajel-laj yuj eb' anima tato a'."
        },
        {
            "number": "11",
            "text": "A d'a juntzanh eb' yico', ata' ulnac eq'ui, palta maj chajoclaj yuj eb' yic chi'."
        },
        {
            "number": "12",
            "text": "Palta a jantacnhej eb' schaani, jantacnhej eb' tz'ak'anoch d'a sk'ool, a tz'alani to ay yalan yic eb' yoch yuninaloc Dios."
        },
        {
            "number": "13",
            "text": "Ayic tz'och eb' yuninaloc Dios, ichato tz'aljixi eb'. Palta manh lajanoc icha tz'aj yalji eb' anima. Manh animaoc ay sgana tz'alji eb'. Manh yujoc sgana junoc vinac, palta a Dios tz'ak'anoch eb' yuninaloc."
        },
        {
            "number": "14",
            "text": "A jun Slolonel Dios sb'i chi', ochnac snivanil icha quico'. Ulnaquek' cajan d'a co cal. A jun chi' te yel. Nivan svach'k'olal Dios ul sch'oxnac d'ayonh. Quilnac val snivanil yelk'ochi, yujto anhej val jun chi' Yuninal Dios, cotnac d'a Smam."
        },
        {
            "number": "15",
            "text": "A vinhaj Juan aljinaccan yab'ixal jun chi' icha tic: --Ay jun tzak'an sja vuuj, palta ek'alto val yelk'och yopisio d'a vichanh, yujto ayic manto in alji, aytaxon eq'ui. Valnacxo yab'ixal d'ayex, xchi vinh."
        },
        {
            "number": "16",
            "text": "A jun chi', tz'acan yaj svach'k'olal, yuj chi' tz'acan sch'ox svach'k'olal chi' d'ayonh."
        },
        {
            "number": "17",
            "text": "A vinhaj Moisés ak'jinaccan sley Dios d'ayonh. Axo Jesucristo sch'oxan svach'k'olal Dios d'ayonh, syak'an jun sk'ayb'ub'al te yel."
        },
        {
            "number": "18",
            "text": "Malaj junoc mach ix ilan Dios juneloc. Palta a jun pitanh Yuninal, Dios ton paxi, a ul ch'oxjinaqueli. A jun Yuninal tic junnhejtaxon yaj yed' Smam chi'."
        },
        {
            "number": "19",
            "text": "A junel, ay juntzanh eb' israel aj Jerusalén, ix schecb'at jayvanh eb' sacerdote eb' yed' jayvanh eb' yinhtilal Leví. A d'a vinhaj Juan ix k'och eb'. Ix sk'anb'an eb' d'a vinh: --¿Mach ach? xchi eb'."
        },
        {
            "number": "20",
            "text": "Ix yalan sjichanil vinhaj Juan chi' d'a eb': --A in tic, manhoc in Cristo in, xchi vinh d'a eb'."
        },
        {
            "number": "21",
            "text": "Ix sk'anb'an pax eb' d'a vinh: --¿Mach ach jun? ¿Mato a ach Elías ach? xchi eb'. --Manhoc in laj, xchi vinh. --¿Mato a ach tic schecab' ach Dios tanhvab'il cuuj? xchi eb'. --Maay, xchi vinh."
        },
        {
            "number": "22",
            "text": "Ix sk'anb'anxi eb' d'a vinh: --¿Mach ach pax jun? Al d'ayonh mach ach, yujto yovalil ol b'at calxi yab' eb' onh checancoti. Al d'ayonh tas aji, xchi eb'."
        },
        {
            "number": "23",
            "text": "Yuj chi', ix yalan vinh d'a eb': --A in tic tzin avaj d'a tz'inan luum, svalan icha tic: Icha tz'aj sb'o b'e ayic sjavi junoc yajal, icha chi' tzeyutej e b'oan e b'eyb'al, yujto ol ja vinh Cajal, xin chi. Yujto icha chi' yajcan stz'ib'aj vab'ixal yuj vinhaj Isaías schecab' Dios d'a peca', xchi vinh d'a eb'."
        },
        {
            "number": "24",
            "text": "A juntzanh eb' xid'nac ek' d'a vinhaj Juan chi', aton eb' vinh fariseo checannacb'at eb'."
        },
        {
            "number": "25",
            "text": "Ix sk'anb'an pax eb' d'a vinh: --¿Tas yuj tzak' bautizar eb' anima tato manh ach Cristooc, tato manh ach Elíasoc, tato manhoc ach schecab' Dios tanhvab'il cuuj? xchi eb' d'a vinh."
        },
        {
            "number": "26",
            "text": "--A in tic svak' bautizar eb' anima d'a a a'. Palta ay jun ayxoek' d'a co cal tic manto eyojtacoc."
        },
        {
            "number": "27",
            "text": "A jun chi', tzak'an sja vuuj, ek'al yopisio d'a vichanh. Manh in mojoc vak'an servil, vach'chom tonhej tzin tijel sch'anhal xanhab' d'a yoc, xchi vinhaj Juan chi' d'a eb'."
        },
        {
            "number": "28",
            "text": "A d'a sk'axepal a' Jordán, d'a jun lugar scuch Betania, ata' ix ak'ji bautizar eb' anima yuj vinhaj Juan chi'. Ata' pax ix b'at sk'anb'ej juntzanh tic eb' d'a vinh."
        },
        {
            "number": "29",
            "text": "Axo d'a junxo k'u, ix yilanb'at vinhaj Juan to van sk'och Jesús, ix yalan vinh: --Inai, a yopisio jun van sja tic, icha yopisio nok' calnel, icha chi' yaj yopisio yuj Dios, yujto a' ix javi yik'canel co mul co masanil d'a yolyib'anhq'uinal tic."
        },
        {
            "number": "30",
            "text": "Aton jun tic valnac: Ay jun tzak'an sja vuuj, palta ek'al yopisio d'ayin, yujto ayic manto in alji, aytaxon eq'ui, xin chi."
        },
        {
            "number": "31",
            "text": "Max nachajel vuuj mach jun chi', palta in ja vak' bautizar eb' anima d'a a a', yic vach' ol nachajel yuj eb' quetisraelal mach jun chi', xchi vinhaj Juan chi'."
        },
        {
            "number": "32",
            "text": "Ix yalanpax vinh: --Ix vil yemul Yespíritu Dios d'a satchaanh d'a yib'anh icha junoc nok' paramuch, ix em d'a yib'anh, ix ochcan d'ay."
        },
        {
            "number": "33",
            "text": "Max nachajel vuuj, mach jun chi'. Palta a jun checjinac in cot vak' bautizar eb' anima d'a a a', a' ix alan d'ayin: Ol il yemul Vespíritu d'a yib'anh junoc mach, ol ochcan d'ay. A jun chi' ol ak'anoch Espíritu Santo d'a eb' anima, ichato ol ak'joc bautizar eb' yuuj, xchi Dios d'ayin."
        },
        {
            "number": "34",
            "text": "A in tic ix vil jun chi'. Yuj chi' svak' testigoal in b'a yuuj to a Jesús tic, Yuninal ton Dios, xchi vinh."
        },
        {
            "number": "35",
            "text": "Axo d'a junxo k'u, ayek' vinhaj Juan yed' chavanh eb' vinh sk'ayb'um."
        },
        {
            "number": "36",
            "text": "Axo ix yilanb'at vinh, van yek' Jesús ta'. Yuj chi' ix yal vinh: --Inai, a jun tz'ek' chi', icha yopisio junoc nok' calnel, icha chi' yopisio yuj Dios, xchi vinh."
        },
        {
            "number": "37",
            "text": "Ayic ix yab'an jun chi' eb' vinh sk'ayb'um vinhaj Juan chi', ix och tzak'an eb' vinh yuj Jesús."
        },
        {
            "number": "38",
            "text": "Axo ix meltzajb'at q'uelan Jesús chi' d'a spatic. Ix yilani, tzak'anoch eb' vinh yuuj. --¿Tas tze saya'? xchi d'a eb' vinh. --Ach co k'ayb'umal ¿b'ajtil ay a posado? xchi eb' vinh d'ay."
        },
        {
            "number": "39",
            "text": "--Cotanhec, b'at quilecnab'i b'aj ay in posado chi', xchi d'a eb' vinh. Ix b'at eb' vinh yed'oc, ix b'at yilan eb' vinh b'aj ayeq'ui. Vanxo yem k'u ix b'at eb' vinh, yuj chi' q'uik'b'alxo ix jax eb' vinh."
        },
        {
            "number": "40",
            "text": "Ix yab' chavanh eb' vinh chi' tas ix yal vinhaj Juan chi', yuj chi' ix och tzak'an eb' vinh yuj Jesús. Ay jun vinh scuch Andrés, yuk'tac sb'a vinh yed' vinhaj Simón Pedro."
        },
        {
            "number": "41",
            "text": "Ix lajvi slolon vinhaj Andrés chi' yed' Jesús chi', ix b'at sayan vinh yuk'tac vinh chi'. Axo ix chax vinh yuj vinh, ix yalan vinh: --Ix ilchaj vinh Mesías cuuj, xchi vinh. (Mesías syalelk'ochi, Cristo, Ak'b'il Yopisio)."
        },
        {
            "number": "42",
            "text": "Junanto rato chi', ix yik'anb'at vinh yuk'tac vinh chi' d'a Jesús. Ix och q'uelan Jesús d'a vinhaj Simón, ix yalan d'a vinh: --Simón, yuninal ach vinhaj Juan. Cefas ol a b'iejcani, xchi d'a vinh. (Cefas syalelk'ochi, Pedro, ma a q'uen q'ueen.)"
        },
        {
            "number": "43",
            "text": "Axo d'a junxo k'u, ix snaan Jesús sb'at d'a yol yic Galilea. Ix ilchaj vinhaj Felipe yuuj. --Ochanh in k'ayb'umoc, xchi d'a vinh."
        },
        {
            "number": "44",
            "text": "A vinhaj Felipe chi', aj chonhab' Betsaida vinh, aton schonhab' vinhaj Andrés yed' vinhaj Pedro."
        },
        {
            "number": "45",
            "text": "Axo vinhaj Felipe chi' xid' sayancot vinhaj Natanael. Axo ix ilchaj vinh yuj vinh, ix yalan vinh: --Ay jun ix ilchaj cuuj. Aton jun chi' tz'ib'ab'ilcan yab'ixal yuj vinhaj Moisés d'a ley, tz'ib'ab'ilpaxcan yuj eb' schecab' Dios d'a peca', aton Jesús, yuninal vinhaj José aj chonhab' Nazaret, xchi vinh."
        },
        {
            "number": "46",
            "text": "Ix yalan vinhaj Natanael chi': --¿Tom ay junoc tas vach' syal scot d'a Nazaret chi'? xchi vinh. --Cotanh, b'at quilnab'i, xchi vinhaj Felipe chi'."
        },
        {
            "number": "47",
            "text": "Axo ix yilan Jesús to van sk'och vinhaj Natanael chi', ix yalani: --A jun vinh sjavi tic, yel ton val israel vinh d'a yichanh Dios, malaj b'aj chab' sat syutej sb'a vinh, xchi Jesús."
        },
        {
            "number": "48",
            "text": "Yuj chi' ix sk'anb'an vinhaj Natanael chi' d'ay: --¿Tas ix utej in ojtacaneli? xchi vinh. --Ayic manto ach yavtejcot vinhaj Felipe tic, toxo ix ach vila'. Ayach ek' d'a yich jun te' higo, xchi Jesús d'a vinh."
        },
        {
            "number": "49",
            "text": "--Ach in k'ayb'umal, yel Yuninal ach Dios. Co Reyal ach a onh israel onh tic, xchi vinh d'ay."
        },
        {
            "number": "50",
            "text": "--¿Yujnhejto ix vala': Ix ach vil d'a yich jun te' higo, yuj chi' tzin ak'och d'a a k'ool? Palta ayto juntzanhxo ch'oxnab'il satub'tac ol ila', te nivan yelk'ochi, xchi d'a vinh."
        },
        {
            "number": "51",
            "text": "Ix yalanxi Jesús d'a eb' ayek' chi' yed'oc: --Val yel sval d'ayex, ol eyila' to jacan spuertail satchaanh. Axo eb' yángel Dios ol eyil sq'ue eb' yed' yemxul eb' d'ayin a in Ak'b'il in cot yuj Dios voch animail tic, xchi Jesús."
        }
    ]
}