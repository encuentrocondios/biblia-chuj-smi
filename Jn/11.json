{
    "chapter": "11",
    "verses": [
        {
            "number": "1",
            "text": "Ay jun winh t'a chonhab' Betania scuchan Lázaro, te penaay winh. Ata' pax cajan chavanh eb' ix yanab' winh, jun ix scuch María, haxo junxo ix, Marta sb'i ix."
        },
        {
            "number": "2",
            "text": "Ha ix María chi' sucjinaquek' jun yal suk'uq'ui sjab' t'a yoc Jesús Cajal, haxo yet' xil sjolom ix sucnac tacjoc. Ix penaayax winhaj Lázaro chi'."
        },
        {
            "number": "3",
            "text": "Yuj chi', ix yak'cot sti' eb' ix t'a Jesús, ix yalancot eb' ix icha tik: --Mamin, a winh te xajan uuj, penaay winh, xchicot eb' ix."
        },
        {
            "number": "4",
            "text": "Ayic ix yab'an Jesús tas ix yalcot eb' ix chi', ix yalan icha tik: --Ha jun ilya chi', manh ol chamlaj winh yuj t'a junelnhej. Ix yamchaj winh yuj jun yab'il chi' yic ol sch'ox Dios to te niwan yelk'ochi, yic scheclajpaxeli to te niwan velk'och a in Yuninal in Dios tik, xchi Jesús."
        },
        {
            "number": "5",
            "text": "Te xajan winhaj Lázaro chi', ix María yet' ix Marta yuj Jesús chi'."
        },
        {
            "number": "6",
            "text": "Ayic ix yab'an Jesús chi' to te penaay winh, maj b'atlaj t'a elanhchamel. Chab'to k'ual ix kan b'aj ayek' chi'."
        },
        {
            "number": "7",
            "text": "Axo yic ix k'och sk'ual sb'at chi' jun, ix yalan t'a eb' sk'ayb'um: --Coyec t'a yol yic Judea junelxo, xchi t'a eb'."
        },
        {
            "number": "8",
            "text": "Ix yalan eb' t'ay: --Ach co k'ayb'umal, ina ijan sjulnac ach cham eb' aj Judea chi' jun, ¿tom tzach b'atxi? xchi eb'."
        },
        {
            "number": "9",
            "text": "Ix yalanxi t'a eb': --Cojtac to lajchave' hora tzek' t'a junjun k'u. Tato tzonh b'eyek' t'a k'ualil, manh comonoc tzonh telvi, yujto sacq'uinal."
        },
        {
            "number": "10",
            "text": "Palta a eb' sb'eyek' t'ak'walil, scomon telvi eb', yujto malaj sakil k'inal t'a eb', xchi Jesús."
        },
        {
            "number": "11",
            "text": "Ixlajwi yalan jun chi', ix yalanpax yuj winhaj Lázaro: --Ha winh co wach' k'ool chi', tonhej svay winh. Palta ol b'at in pitzel svayanh winh, xchi t'a eb'."
        },
        {
            "number": "12",
            "text": "--Mamin, tato tonhej svay winh, tecan ol b'oxoc sk'ol winh, xchi eb' sk'ayb'um chi' t'ay."
        },
        {
            "number": "13",
            "text": "Ayic ix yalan Jesús to svay winhaj Lázaro chi', syalelk'ochi to chamnacxo winh. Palta a snaan eb' tonhej svay winh."
        },
        {
            "number": "14",
            "text": "Yuj chi', tojol ix yutej yalan t'a eb': --Toxo ix cham winh."
        },
        {
            "number": "15",
            "text": "Ha ticnaic tzin tzalaji, yujto manh in ayoquek' ta' ix cham winh, yic ol in eyak'och t'a e k'ool. Yuj chi' coyec b'at quilec, xchi t'a eb'."
        },
        {
            "number": "16",
            "text": "Axo winhaj Tomás, jun winh tz'alji Tioxal, ix yal winh t'a eb' yetk'ayb'umal chi': --Coyec, b'at caq'ueccham co b'a yet'oc, xchi winh."
        },
        {
            "number": "17",
            "text": "Axo yic ix k'och eb', ix yab'an eb' to oxjitax ix mucchaj winhaj Lázaro chi'."
        },
        {
            "number": "18",
            "text": "Ha chonhab' Betania b'aj ay winh chi', t'a slak'anil Jerusalén ay. Ay am nanhaloc legua skal."
        },
        {
            "number": "19",
            "text": "Yuj chi', tzijtum eb' israel aj Jerusalén chi' xid' nivanan sk'ool ix María yet' ix Marta yuj winh snulej eb' ix, ix cham chi'."
        },
        {
            "number": "20",
            "text": "Ayic ix yab'an ix Marta to van sk'och Jesús, ix ja ix scha'a. Axo ix María aycan ix t'a yol pat."
        },
        {
            "number": "21",
            "text": "Ix yalan ix Marta chi' t'a Jesús icha tik: --Mamin, ayocach ek'laj t'a tik ayic ix cham winh in nulej chi', tecan maj chamlaj winh."
        },
        {
            "number": "22",
            "text": "Palta a ticnaic, vojtac yalnhej tas ol a k'an d'ha Dios, A' ol ak'an t'ayach, xchi ix t'ay."
        },
        {
            "number": "23",
            "text": "--Ha winh a nulej chi' ol pitzvocxi winh, xchi Jesús chi' t'a ix."
        },
        {
            "number": "24",
            "text": "--Yel toni, vojtac to ol pitzvocxi winh, palta ato t'a slajvub' k'ual ayic ol pitzvocxi eb' chamnac, xchi ix t'ay."
        },
        {
            "number": "25",
            "text": "--Ha in tik, svak' pitzvocxi eb' chamnac, aj q'uinal in. Ha mach tzin ak'anoch t'a sk'ool, wach'chom ol chamoc, palta ol pitzvocxi."
        },
        {
            "number": "26",
            "text": "Ha mach pitzanto tzin yak'anoch t'a sk'ool, manhxa b'ak'uinh ol chamoc. ¿Tzam ak'och jun tik t'a a k'ool? xchi Jesús t'a ix."
        },
        {
            "number": "27",
            "text": "--I'... Mamin, svak'och t'a in k'ool to Cristo ach, Yuninal ach Dios. Ha ach tik tanhvab'il a ja t'a yol yib'anhk’inal tik, xchi ix t'ay."
        },
        {
            "number": "28",
            "text": "Ixlajwi yalan jun chi' ix Marta chi', ix pax ix. Ix b'at ix yavtejcot ix María ix snulej chi'. Ix sajanoch ix t'a schiquin ix t'a elk'altac: --Ix ja co k'ayb'umal, tzach yavtej, xchi ix."
        },
        {
            "number": "29",
            "text": "Ayic ix yab'an jun chi' ix María chi', ix q'ue jucnaj ix. Ix b'at ix b'aj ayek' Jesús chi',"
        },
        {
            "number": "30",
            "text": "yujto manto och t'a yol jun chonhab' chi'. Anheja' ayek' b'aj xid' scha ix Marta chi'."
        },
        {
            "number": "31",
            "text": "Palta ay eb' aj Judea ayek' yet' ix t'a yol spat chi'. Ayek' eb' snivanej sk'ol ix. Axo ix yilan eb', ix q'ue jucnaj ix, ix b'at lemnaj ix, tzak'anxonhej ix b'at eb' yuj ix, yujto a snaan eb' to sb'at ok' ix b'aj mucan winh snulej chi'."
        },
        {
            "number": "32",
            "text": "Ayic ix k'och ix b'aj aycan Jesús chi', ix em cumnaj ix t'a yichanh, ix yalan ix t'ay: --Mamin, ayocach ek'laj t'a tik a ix cham winh in nulej chi', tecan maj chamlaj winh, xchi ix."
        },
        {
            "number": "33",
            "text": "Ayic ix yilan Jesús to tz'ok' ix, tz'ok' pax eb' aj Judea ix k'och yet' ix, ix te cusq'ue yet' eb'."
        },
        {
            "number": "34",
            "text": "Ix sk'anb'an t'a eb' ix: --¿B'ajtil ix e muquem winh? xchi t'a eb' ix. --Mamin, coyec b'at quilecnab'i, xchi eb' ix."
        },
        {
            "number": "35",
            "text": "Ix ok' Jesús."
        },
        {
            "number": "36",
            "text": "Axo eb' aj Judea ayek' chi' ta', ix laj yalan eb': --Te xajan winh yuj, xchi eb'."
        },
        {
            "number": "37",
            "text": "Ay pax eb' ix laj alani: --Ha Jesús tik, ha' b'ojinacxi sat jun winh max yaltaxon yilani. ¿Tom maj yal ix kolwaj t'a winhaj Lázaro tik, yic wach' maj chamlaj winh? xchi eb'."
        },
        {
            "number": "38",
            "text": "Te cusnac Jesús ayic ix k'och b'aj mucan winhaj Lázaro chi'. Ha t'a yol jun q'uen q'ueen joyb'ilel yool, ata' ayoch snivanil winh. Aypaxoch jun q'uen q'ueen smaculoc sti' q'ueen."
        },
        {
            "number": "39",
            "text": "--Iq'uequel q'uen smacul tik, xchi Jesús. Axo ix Marta ix alan t'ay: --Mamin, oxjitax cham winh, ayxomlaj sjab' winh ticnaic, xchi ix."
        },
        {
            "number": "40",
            "text": "Toxo ix val t'ayach, tato tzin ak'och t'a a k'ool, ol il spoder Dios, xchi t'a ix."
        },
        {
            "number": "41",
            "text": "Ichato chi' ix yik'anel q'uen smacul chi' eb' b'aj ayoch snivanil winh chi'. Ix q'ue q'uelan Jesús t'a satcha’anh, ix yalani: --Mamin, svak' yuj diosal t'ayach yujto ix ab' tas svala'."
        },
        {
            "number": "42",
            "text": "Vojtactaxoni, masanil tiempo tzab' tas svala'. Palta yuj eb' anima tik swal juntzanh tik t'ayach, yic wach' ol yak'och eb' t'a sk'ool to a ach a checnac in coti, xchi Jesús."
        },
        {
            "number": "43",
            "text": "Ixlajwi yalan juntzanh chi', te chaanh ix yala': --Lázaro, elanhcoti, xchi."
        },
        {
            "number": "44",
            "text": "Axo winh chamnac chi', ix elta winh, b'ak'b'il yoc winh yet' sk'ab' t'a jun k'apac, b'ak'b'il pax snanhal sat winh yet' junxo k'apac. Ix yalanxi Jesús: --Xuyequel juntzanh k'apac ayoch tik t'a winh, tzeyactanel winh, xchi."
        },
        {
            "number": "45",
            "text": "Axo eb' aj Judea ajun yet' ix María chi', ayic ix yilan eb' tas ix sk'ulej Jesús chi', tzijtum eb' ix ak'anoch t'a sk'ool."
        },
        {
            "number": "46",
            "text": "Palta ay juntzanhxo eb' ix b'at alan yab' eb' winh fariseo tas ix yutej sb'a Jesús chi'."
        },
        {
            "number": "47",
            "text": "Axo eb' winh fariseo chi' yet' eb' winh sat sacerdote, ix slajtiej sb'a eb' winh yet' eb' winh sat yajal. Ix laj yalan eb' winh icha tik: --¿Tas scutejec winh tze na'a? Yujto tzijtum val juntzanh satub'tac sch'ox winh."
        },
        {
            "number": "48",
            "text": "Tato tonhej squiloch winh ticnaic, masanil eb' quetchonhab' ol ak'anoch winh t'a sk'ool. Axo eb' winh yajal t'a Roma ol ul smak'poj jun stemplo Dios tik eb' winh, ol ul onh satanel eb' winh co masanil, xchi eb' winh."
        },
        {
            "number": "49",
            "text": "Palta ay jun winh scuchan Caifás, aton winh sat sacerdote t'a jun ab'il chi'. Ha winh ix alan t'a eb' winh: --Ha ex tik, malaj jab'oc e pensar."
        },
        {
            "number": "50",
            "text": "Max nachajel jab'oc eyuuj, más wach' t'ayonh tato scham jun winh chi' sq'uexuloc eb' anima smasanil. Tato icha chi', manh ol onh satel co masanil, xchi winh."
        },
        {
            "number": "51",
            "text": "Ha winhaj Caifás chi', manhoc t'a yol yic winh ix yal jun chi', palta yujto sat sacerdote yaj winh t'a jun ab'il chi', yuj chi' ha Dios ix ak'an yal winh to ol cham Jesús sq'uexuloc eb' israel smasanil."
        },
        {
            "number": "52",
            "text": "Ha schamel chi', manh yujocnhej eb' israel chi', palta yuj pax smolb'anxi eb' yuninal Dios sacleminac yajcanb'ati, yic junxonhej tz'aj eb'."
        },
        {
            "number": "53",
            "text": "Yuj chi', atax t'a jun k'u chi' ix och ijan eb' winh snaan tas ol yutoc smilancham Jesús."
        },
        {
            "number": "54",
            "text": "Yuj chi' maxtzac ek' Jesús t'a skal eb' aj Judea chi'. Ix el t'a jun lugar chi'. Ix b'at t'a jun chonhab' scuchan Efraín ay t'a sti' jun lum taquinh lu'um. Ata' ix kan yet' eb' sk'ayb'um."
        },
        {
            "number": "55",
            "text": "Ayic van sja stiempoal jun q'uinh tz'ochi yic snaancot eb' israel tas aj yelnaccot eb' smam yicham eb' t'a Egipto, tzijtum val eb' najat ix laj coti, ix laj k'och eb' t'a Jerusalén. Ayic manto yamchajoch jun q'uinh chi', ix k'och eb' ta' yic sb'o sb'a eb' icha yalan ley."
        },
        {
            "number": "56",
            "text": "Ayic ayek' eb' ta', tzijtum val eb' ix ek' sayanek' Jesús, haxo t'a yamaq'uil templo ix laj yal eb': --¿Tas tze na'a? ¿Ol am ja Jesús t'a q'uinh tik, mato maay? xchi eb'."
        },
        {
            "number": "57",
            "text": "Axo eb' winh fariseo yet' eb' winh sat sacerdote ix ak'anelta jun ab'ix tz'alan icha tik: Tato ay b'aj tzeyil Jesús, tzul eyal t'ayonh, xchi eb' winh. Icha chi' ix yutej eb' winh yalani, yujto snib'ej eb' winh syak'och Jesús t'a preso."
        }
    ]
}