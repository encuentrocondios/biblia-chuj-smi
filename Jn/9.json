{
    "chapter": "9",
    "verses": [
        {
            "number": "1",
            "text": "Ayic van yek' Jesús, ix yilanb'at jun winh max ujitaxon yilani."
        },
        {
            "number": "2",
            "text": "Axo eb' sk'ayb'um ix k'anb'an t'ay: --Ach co k'ayb'umal, ¿tas am yuj max yal yilan jun winh tik yictax yaljub'al? ¿tom yuj smul smam snun winh, mato yuj smul winh? xchi eb' t'a Jesús."
        },
        {
            "number": "3",
            "text": "Ix yalan Jesús chi' t'a eb': --Ha jun winh tik, manh yujoc smul smam snun winh, manh yujoc pax smul winh icha chi' yajcani. Yujto snib'ej Dios sch'ox tas satub'tac yuj winh, yuj chi' icha tik yaj winh."
        },
        {
            "number": "4",
            "text": "Yovalil tzin b'o smunlajel Dios, aton checjinac in coti, yacb'an ayto k'u, yujto ayic toxo ix b'at k'u, manhxalaj mach syal smunlaji."
        },
        {
            "number": "5",
            "text": "Ayic ayin to ek' t'a yol yib'anhk’inal tik, icha sakil k'inal vaj t'a eb' anima, xchi Jesús chi'."
        },
        {
            "number": "6",
            "text": "Ixlajwi yalan juntzanh chi', ix tzub'anem t'a sat lu'um. Ix och jab' lum sok'omal yuj stzub' chi'. Ix sucanoch lum t'a yol sat winh max yal yilan chi'."
        },
        {
            "number": "7",
            "text": "Ixlajwi chi', ix yalan t'a winh: --Ixic, b'at b'iquel t'a jun b'aj molb'ab'il ha ha' scuch Siloé, xchi t'a winh. (Siloé syalelk'ochi, Ak'b'ilcoti.) Ix b'at sb'icanel winh, haxo ix meltzaj winh, tzaxo yal yilan winh."
        },
        {
            "number": "8",
            "text": "Axo ix yilan eb' ay t'a spatic schiquin spat winh yet' juntzanhxo eb' tz'ilantaxon sk'anan stumin winh, ix laj yalan eb': --¿Tom manhoc jun winh tik tz'em k'ojan k'anoj tumin? xchi eb'."
        },
        {
            "number": "9",
            "text": "--Ha winh jun, xchi juntzanh eb'. Palta ay juntzanhxo eb' ix alani: --Maay. Ha jun winh tik, tonhej lajan yilji winh yet' jun winh max yal yilan chi', xchi eb'. Palta haxo winh ix alani: --Ha in toni, xchi winh."
        },
        {
            "number": "10",
            "text": "--¿Tas ix aj sb'o ilan jun? xchi eb' t'a winh."
        },
        {
            "number": "11",
            "text": "--Ha jun winh scuchan Jesús ixb’o’an jab' lum sok'om, ix sucanoch winh t'a yol in sat tik. Ixlajwi chi' ix yalan winh t'ayin: Ixic, b'iquel a sat t'a ha ha' scuch Siloé, xchi winh t'ayin. Ix b'at in b'icaneli. Icha chi' ix aj sb'o vilani, xchi winh."
        },
        {
            "number": "12",
            "text": "--¿B'ajtil ayek' winh ticnaic? xchi eb' winh. --Ma chequel, xchi winh."
        },
        {
            "number": "13",
            "text": "Ixlajwi chi', ix ik'jib'at winh t'a yichanh eb' winh fariseo."
        },
        {
            "number": "14",
            "text": "Ha t'a sk'ual ik'oj ip, ata' ix b'o yilan winh yuj Jesús yet' lum sok'om ix sb'o chi'."
        },
        {
            "number": "15",
            "text": "Yuj chi' ix sk'anb'an eb' winh fariseo chi' t'a winh: --¿Tas val ix aj sb'o ilani? xchi eb' winh. --Ha Jesús ix b'oani. Ix sucoch jab' lum sok'om t'a yol in sat tik. Ixlajwi chi', ix in schecanb'at in b'iqueli. Yuj chi' wach'xo vilan ticnaic, xchi winh."
        },
        {
            "number": "16",
            "text": "Yuj chi' ay jayvanh eb' winh ix alan t'a winh: --Ha jun winh chi', manh yicoclaj Dios yaj winh, yujto max sk'anab'ajej sk'ual ik'oj ip winh, xchi eb' winh. Palta ix laj yalan juntzanhxo eb' winh: --Tato chuk winh, ¿tom syal sch'oxan juntzanh satub'tac winh? xchi eb' winh. Yuj chi' chapoj ix aj eb' winh."
        },
        {
            "number": "17",
            "text": "Yuj chi' ix sk'anb'an eb' winh t'a jun winh ix b'o yilan chi': --Ha achxo tik, ¿tas tzutej a naan yuj winh ixb’o’an a sat tik? xchi eb' t'a winh. --Ha in tik tzin na'a to schecab' Dios yaj winh, xchi winh."
        },
        {
            "number": "18",
            "text": "Palta haxo eb' winh aj Judea chi', max schalaj yab' eb' winh, tato toto ix b'o yilan winh. Ha snaan eb' winh to toxonton wach' yilan winh. Yuj chi' ix avtaj smam snun winh."
        },
        {
            "number": "19",
            "text": "Ix k'anb'aj t'a eb': --¿Eyune' am jun winh tik? Palta to tzeyala' to max yaltaxon yilan winh. Tato icha chi', ¿tas val ix aj sb'o yilan winh? xchi eb' t'a smam snun winh chi'."
        },
        {
            "number": "20",
            "text": "--Ha jun winh tik, quic winh. Toxonton max yal yilan winh."
        },
        {
            "number": "21",
            "text": "Palta manh cojtacoc, tas am ix aj sb'o yilan winh. Manh cojtacoc, mach am ixb’o’an sat winh tik. Ina ayxo sk'inal winh. ¿Tas yuj manhoc t'a winh tze k'anb'ej eyab'i? Ha winh syal yalan t'ayex, tas ix aj sb'o sat winh chi', xchi eb'."
        },
        {
            "number": "22",
            "text": "Icha chi' ix yutej eb' yalani, yujto xiv eb' yalan yuj eb' winh yajal t'a skal eb' aj Judea chi'. Yujto toxo ix yal eb' winh yajal chi': Tato ay eb' ol alanoc to a Jesús aton Cristo, ol co pechel eb' t'a yoltac spatil culto, xchi eb' winh."
        },
        {
            "number": "23",
            "text": "Yuj chi', anhej jab' tik ix yal smam snun winh: Ina ayxo sk'inal winh. ¿Tas yuj manhoc t'a winh tze k'anb'ej eyab'i? xchinhej eb'."
        },
        {
            "number": "24",
            "text": "Ixlajwi chi', ix avtajxicot winh, ix yalan eb' t'a winh: --Val yel tzach lolon t'a yichanh Dios. Yujto cojtac a onh tik to te chuk jun winh ixb’o’an a sat tzal chi', xchi eb' winh."
        },
        {
            "number": "25",
            "text": "--Ha in tik, manh vojtacoc tato chuk winh, mato maay. Max yal-laj valani. Anhej tas vojtac: Ha t'a yalanhtaxo, max yal vilani, palta a ticnaic tzaxo wila'', xchi winh."
        },
        {
            "number": "26",
            "text": "--Palta ¿tas val ix ach yutej winh? ¿Chajvaltil ix yutej winh sb'oan a sat tik? xchi eb' winh t'a winh."
        },
        {
            "number": "27",
            "text": "--Toxo ix vala', palta max e cha eyab' t'ayin. ¿Tas yuj e gana tze k'anb'ej eyab' t'ayin junelxo? ¿Tom e gana tzex och pax sk'ayb'umoc winh? xchi winh t'a eb' winh aj Judea chi'."
        },
        {
            "number": "28",
            "text": "Ayic ix yab'an juntzanh chi' eb' winh, ix te b'uchji winh yuj eb' winh. Ix yalan eb' winh: --Ha ach tik, sk'ayb'um ach ton jun winh chi'. Xal onh tik, sk'ayb'um onh Moisés."
        },
        {
            "number": "29",
            "text": "Cojtac to yalnaccan slolonel Dios t'a winhaj Moisés chi'. Palta a jun winh chi', manh cojtacoc mach ak'jinac yopisio winh, xchi eb' winh."
        },
        {
            "number": "30",
            "text": "--E... ¿jantac am b'ian? Ha ex tik tzeyala' to manh eyojtacoc mach ak'jinac yopisio winh, palta ina ix b'o vilan yuj winh."
        },
        {
            "number": "31",
            "text": "Cojtac to ha Dios max ab'an slesal eb' chuk sk'ulej. Anhej eb' syal sb'a t'ay, eb' sk'anab'ajan tas syala', anhej yic eb' syab'i."
        },
        {
            "number": "32",
            "text": "Manta b'aj scab' sb'o sat junok max yaltaxon yilani."
        },
        {
            "number": "33",
            "text": "Q'uinaloc manhoc Dios ix checancot Jesús chi', tecan malaj jab'oc tas syal yuj, xchi winh."
        },
        {
            "number": "34",
            "text": "--Ha ach tik, te chuk ach yictax ach alji. ¿A achxo ijan tzonh a k'ayb'ej? xchi eb' winh. Yuj chi' ix spechelta winh eb' winh t'a spatil culto chi'."
        },
        {
            "number": "35",
            "text": "Axo ix yab'an Jesús to ix pechjiel winh ix b'oxi sat chi', yuj chi' ix sayjiek' winh yuj. Axo yic ix ilchaj winh yuj, ix yalan t'a winh: --¿Tzam ak'och jun Ak'b'ilcot yuj Dios yoch Animail t'a a k'ool? xchi t'a winh."
        },
        {
            "number": "36",
            "text": "--Mamin, al t'ayin mach jun chi', yic ol vak'och t'a in k'ool, xchi winh."
        },
        {
            "number": "37",
            "text": "--Toxo ix ila'. Ha in ton van valan t'ayach, xchi t'a winh."
        },
        {
            "number": "38",
            "text": "Ixlajwi yalan jun chi' Jesús, ix em cumnaj winh t'a yichanh. Ix yalan winh t'ay: --Mamin, tzach vak'och t'a in k'ool, xchi winh."
        },
        {
            "number": "39",
            "text": "Ix yalanxi Jesús t'a winh: --Yuj sb'o eb' anima vuuj in ja t'a yol yib'anhk’inal tik, yujto ay eb' max yal-laj yilan yic Dios ticnaic, palta vuuj ichato ol jacvoc sat eb'. Ay pax nanhalxo eb' ichato syal yilan yic Dios snaani, palta a eb' chi', vuuj ichato ol juvocb'at sat eb', xchi Jesús."
        },
        {
            "number": "40",
            "text": "Ay jayvanh eb' winh fariseo ayek' ta'. Ayic ix yab'an jun chi' eb' winh, ix yalan eb' winh t'a Jesús: --¿Tom tza na to max uji quilan yic Dios? xchi eb' winh."
        },
        {
            "number": "41",
            "text": "--Octom snachajel eyuuj to max yal eyilan yic Dios chi'. Tato icha chi', max am kan e mul t'a eyib'anh. Palta ina tzeyala' to syal eyilan yic Dios chi', yuj chi' ol cannhej e mul chi' t'a eyib'anh."
        }
    ]
}