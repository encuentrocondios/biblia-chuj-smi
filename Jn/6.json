{
    "chapter": "6",
    "verses": [
        {
            "number": "1",
            "text": "Ix lajvi chi' ix b'atxi Jesús, ix k'ochxi d'a junxo sk'axepalek' a' nhajab' yic Galilea, scuchan pax a' Tiberias."
        },
        {
            "number": "2",
            "text": "Tzijtum eb' anima ix och tzak'an yuuj, yujto ix yil juntzanh satub'tac sch'ox yil eb' ayic syak'an b'oxoc sk'ol eb' penaay."
        },
        {
            "number": "3",
            "text": "Axo Jesús chi', ix b'at yed' eb' sk'ayb'um d'a jun tzalan. Ata' ix em k'ojan yed' eb'."
        },
        {
            "number": "4",
            "text": "Vanxo sja stiempoal sq'uinh eb' israel yic snajicot tas aj yelnaccot eb' smam yicham eb' d'a Egipto."
        },
        {
            "number": "5",
            "text": "Axo ix yilan Jesús, tzijtum eb' anima van sk'och d'ay. Yuj chi' ix yalan d'a vinhaj Felipe: --¿B'ajtil ol co man tas sva eb' anima tic? xchi d'a vinh."
        },
        {
            "number": "6",
            "text": "Palta tonhej ix yal icha chi', yic syab'i tas ol yal vinhaj Felipe chi', yujto yojtacxo tas ol yutoc."
        },
        {
            "number": "7",
            "text": "Ix yalan vinhaj Felipe chi' d'ay: --Vach'chom qued'nac chab'oc ciento denario pan, palta max yab'laj yic tz'ak'chaj jab' jab'oc d'a junjun eb', xchi vinh."
        },
        {
            "number": "8",
            "text": "Ay pax junxo sk'ayb'um Jesús, scuch Andrés, yuk'tac sb'a vinh yed' vinhaj Simón Pedro. Ix yalan vinh d'a Jesús chi':"
        },
        {
            "number": "9",
            "text": "--Ay jun vinh unin ayek' qued' d'a tic, yed'nac oye' ixim pan cebada vinh yed' cha pitanh nok' chay. Palta ¿tom ol yab' jab' tic d'a scal eb' smasanil? Ina te tzijtum eb', xchi vinh."
        },
        {
            "number": "10",
            "text": "Yuj chi', ix yalan Jesús d'a eb' sk'ayb'um chi': --Alec d'a eb' anima tic to tz'em k'ojan eb' smasanil, xchi d'a eb'. A jun lugar b'aj ayek' eb' chi', nivan ak'lic. Ix em k'ojan eb' smasanil, ay am oyeoc mil eb' vinh vinac."
        },
        {
            "number": "11",
            "text": "Axo Jesús ix ik'anchaanh ixim pan chi', ix yak'an yuj diosal d'a Dios yuj ixim. Ix schecan pucjocb'at ixim d'a eb' k'ojanem chi'. Icha pax chi' ix yutej nok' chay chi'. Ix yab'lej eb', ato syala' jantac snib'ej eb'."
        },
        {
            "number": "12",
            "text": "Axo yic ix lajvi sva eb' sik'lab'il, ix yalan Jesús d'a eb' sk'ayb'um chi': --Molec jantacto ix can chi', yic malaj tas tz'ixtaxi, xchi d'a eb'."
        },
        {
            "number": "13",
            "text": "Axo ix lajvi smolan eb' chi', lajchaveto xuuc ix b'ud'ji yuj ixim pan ix yak' sobre d'a ixim oye' pan cebada chi'."
        },
        {
            "number": "14",
            "text": "A eb' anima chi', ix yil eb' jun tas satub'tac ix sch'ox Jesús chi'. Yuj chi' ix yal eb': --Aton jun tic, schecab' Dios tanhvab'iltaxon sja d'a yolyib'anhq'uinal tic, xchi eb'."
        },
        {
            "number": "15",
            "text": "Palta yojtacxo Jesús to sgana eb' yak'an pural yoch sreyaloc. Yuj chi' ix sb'esel sb'a d'a scal eb', ix b'atcan d'a scal lum tzalquixtac chi' sch'ocoj."
        },
        {
            "number": "16",
            "text": "Ayic vanxo sq'uik'b'i, ix emk'och eb' sk'ayb'um Jesús d'a sti' a' nhajab'."
        },
        {
            "number": "17",
            "text": "Ix och eb' d'a yol te' barco, ix b'atxi eb'. Sgana eb' sk'axpajek' d'a chonhab' Capernaum ay d'a sti' a' nhajab' chi'. Te q'uik'b'alxo ix b'at eb'. Manto jaxlaj Jesús ix b'at eb'."
        },
        {
            "number": "18",
            "text": "Axo yic van sb'ey eb', ix ovajchaanh jun ik' te ov d'a sat a' nhajab' chi'. Ix te q'ue chulan a' yuj jun ik' chi'."
        },
        {
            "number": "19",
            "text": "Ayxom junoc nanhal schab'il legua sb'at eb' d'a sat a', axo ix yilan eb' van sk'och Jesús d'a eb'. Tonhej sb'eyb'at d'a sat a'. Yuj chi' ix te xivq'ue eb'."
        },
        {
            "number": "20",
            "text": "Palta ix yalan d'a eb': --Manh ex xivoc, A in, xchi d'a eb'."
        },
        {
            "number": "21",
            "text": "Ichato chi' junk'olalxo ix chajioch yuj eb' d'a yol te' barco chi'. Elanhchamel ix ek'k'och eb' d'a sk'axepal a' b'aj van sk'och eb' chi'."
        },
        {
            "number": "22",
            "text": "Axo d'a junxo k'u, anheja' yajcan eb' anima chi' d'a sk'axepal a' chi'. Axo ix snaancot eb' to junnhej te' barco chi' ix b'ati, anhej pax eb' sk'ayb'um Jesús ix och d'a yol te', maj ochlaj Jesús chi' yed' eb'."
        },
        {
            "number": "23",
            "text": "Yacb'an chi' ay juntzanhxo barco ix cot d'a chonhab' Tiberias, ix k'och d'a slak'anil jun lugar b'aj ix sva ixim pan chi' eb', aton b'aj ix yak' yuj diosal Cajalil yuj ixim."
        },
        {
            "number": "24",
            "text": "Axo ix yilan eb' anima chi', manhxo ayoc ek' Jesús chi' yed' eb' yed' pax eb' sk'ayb'um. Yuj chi' ix laj och eb' d'a yol juntzanh barco chi'. Ix b'at sayanek' Jesús chi' eb' d'a chonhab' Capernaum."
        },
        {
            "number": "25",
            "text": "Axo ix k'och eb' anima chi' d'a sk'axepalek' a' nhajab' chi', ata' ix ilchaj Jesús yuj eb'. Ix sk'anb'an eb' d'ay: --Ach co k'ayb'umal, ¿tom d'a tic ayach eq'ui? ¿Janik' ach javi? xchi eb' d'ay."
        },
        {
            "number": "26",
            "text": "Ix yalan d'a eb': --Val yel sval d'ayex, yujnhej to ex b'ud'ji e vaan ixim pan, yuj chi' tzin e saya', manh yujoc to ix nachajel eyuuj tas syalelk'och juntzanh satub'tac ix in ch'ox chi'."
        },
        {
            "number": "27",
            "text": "Manh eyak' eyip e sayan ek' tas svaji, yujto elanhchamel slajvieli. Palta sayequek' jun vael max lajviel-laj, yujto a' ol ak'an e q'uinal d'a junelnhej. Ol vak' jun chi' d'ayex, yujto Ak'b'il in cot yuj Dios voch animail, a co Mam Dios sch'oxaneli to chab'il in yuuj, xchi Jesús d'a eb'."
        },
        {
            "number": "28",
            "text": "Yuj chi' ix sk'anb'an eb' d'ay: --¿Tas ol cutoc co k'ulan tas snib'ej Dios sco k'ulej chi'? xchi eb' d'ay."
        },
        {
            "number": "29",
            "text": "Ix yalanxi Jesús chi' d'a eb': --Aton jun tic snib'ej Dios tze k'ulej, to tzin eyak' val och d'a e k'ool, yujto a checjinac in coti, xchi d'a eb'."
        },
        {
            "number": "30",
            "text": "Ix sk'anb'anxi eb' d'ay: --¿Tas val junoc satub'tac tza ch'ox quila' yic ol ach cak'och d'a co k'ool? ¿Tas tza k'ulej?"
        },
        {
            "number": "31",
            "text": "A eb' co mam quicham ek'nac d'a peca', yilnac jun tas satub'tac eb', svanac jun maná eb' d'a taquinh luum icha syal d'a Slolonel Dios Tz'ib'ab'ilcani. Aton jun tz'alan icha tic: A Dios ak'jinaccot tas sva eb' d'a satchaanh, xchi, xchi eb' d'a Jesús chi'."
        },
        {
            "number": "32",
            "text": "Yuj chi' ix yalanxi Jesús chi' d'a eb': --Val yel sval d'ayex, manhoclaj vinhaj Moisés tz'ak'an jun vael yic satchaanh chi'. Palta a in Mam tz'ak'an jun vael te yel scot d'a satchaanh."
        },
        {
            "number": "33",
            "text": "Yujto a jun vael syak' Dios tic, a d'a satchaanh emnaccoti. Ay eb' ay d'a yolyib'anhq'uinal tic ol scha sq'uinal d'a junelnhej yuuj, xchi Jesús."
        },
        {
            "number": "34",
            "text": "Ix yalanxi eb': --Mamin, ak' jun vael chi' d'ayonh d'a masanil tiempo, xchi eb' d'ay."
        },
        {
            "number": "35",
            "text": "Ix yalanxi d'a eb': --A in ton tic icha vael vaji, Ak'um in q'uinal. A eb' sja d'ayin, manhxa b'aq'uinh ol och svejel eb'. A eb' tzin ak'anoch d'a sk'ool, manhxa b'aq'uinh ol tacjoc sti' eb'."
        },
        {
            "number": "36",
            "text": "Palta toxo ix val d'ayex, vach'chom tzin eyila', max in eyak'och d'a e k'ool."
        },
        {
            "number": "37",
            "text": "Masanil eb' tz'ak'ji d'ayin yuj in Mam, ol ja eb' d'ayin. A eb' sjavi d'ayin, manh ol in pechel eb'."
        },
        {
            "number": "38",
            "text": "A in tic, cotnac in d'a satchaanh yic tzul in b'o icha snib'ej Dios checjinac in coti. Manh yujoc ul in b'oan icha tas tzin nib'ej cotnac in."
        },
        {
            "number": "39",
            "text": "A tas snib'ej in Mam checjinac in coti, to manh ol satel junoc mach d'a scal eb' syak' d'ayin. Sgana to a in ol vak' pitzvocxi eb' d'a slajvub' k'ual."
        },
        {
            "number": "40",
            "text": "A in tic, Yuninal in Dios. Yuj chi' jantacnhej eb' tzin ilani, tato tzin yak'och eb' d'a sk'ool, snib'ej in Mam chi' to scha sq'uinal eb' d'a junelnhej. Yuj chi' a in ol vak' pitzvocxi eb' d'a slajvub' k'ual, xchi Jesús d'a eb'."
        },
        {
            "number": "41",
            "text": "Ayic ix yab'an juntzanh chi' eb' aj Judea, chuc tas ix yalub'tanhej eb' d'a spatic Jesús chi', yujto ix yala': A in ton tic icha vael vaji, cotnac in d'a satchaanh, xchi d'a eb'."
        },
        {
            "number": "42",
            "text": "Yuj chi' ix yalan eb': --A Jesús tic, yuninal vinhaj José. Cojtac smam snun vinh, palta syala' to d'a satchaanh cotnac, xchi eb' aj Judea chi'."
        },
        {
            "number": "43",
            "text": "Palta ix yalanxi Jesús d'a eb': --Manh in eyalub'tanhej."
        },
        {
            "number": "44",
            "text": "A in Mam checjinac in coti. Malaj junoc mach syal scomon ja d'ayin, schaan sq'uinal tato manhoc in Mam tz'ak'ancot d'ayin. A eb' sja d'ayin, ol vak' pitzvocxi eb' d'a slajvub' k'ual."
        },
        {
            "number": "45",
            "text": "Tz'ib'ab'ilcan yuj eb' schecab' Dios icha tic: Ol k'ayb'aj masanil anima yuj Dios, xchi eb'. Yuj chi', a jantacnhej eb' syak'och schiquin d'a tas syal co Mam Dios, tato snachajel yuj eb' tas syala', ol ja eb' d'ayin."
        },
        {
            "number": "46",
            "text": "Manh vanoc valani to ay mach ix ilan co Mam Dios. Palta a in tic, a d'ay cotnac in, a innhej vilnac."
        },
        {
            "number": "47",
            "text": "Val yel sval d'ayex, a mach tzin ak'anoch d'a sk'ool, ay sq'uinal d'a junelnhej."
        },
        {
            "number": "48",
            "text": "A in tic, icha vael vaji, Ak'um in q'uinal."
        },
        {
            "number": "49",
            "text": "A eb' co mam quicham, svanac jun maná eb' d'a taquinh luum, palta anhejtona' chamnac eb' smasanil."
        },
        {
            "number": "50",
            "text": "Palta a eb' svaan jun vael cotnac d'a satchaanh, malaj b'aq'uinh ol cham eb'."
        },
        {
            "number": "51",
            "text": "A in cotnac in d'a satchaanh tic, icha vael vaji, yujto Ak'um in q'uinal. Yuj chi', a eb' svaan jun vael tic, ay sq'uinal eb' d'a junelnhej. A jun vael svak' vajoc tic, aton in nivanil, xchi Jesús d'a eb'."
        },
        {
            "number": "52",
            "text": "Axo eb' aj Judea chi', ix stelaj sb'a eb' yuj tas ix yal chi', ix laj yalan eb': --A jun vinh tic, ¿tas ol yutoc vinh yak'an snivanil co chi snaani? xchi eb'."
        },
        {
            "number": "53",
            "text": "Yuj chi' ix yalxi d'a eb': --Val yel sval d'ayex, tato manh ol e chi in nivanil a in Ak'b'il in cot yuj Dios voch animail tic, manh ol eyuk'anpaxlaj in chiq'uil, manh ol e chalaj e q'uinal."
        },
        {
            "number": "54",
            "text": "Yuj chi', yalnhej mach tz'ab'lan in nivanil tic, syuk'anpax in chiq'uil, ay sq'uinal d'a junelnhej. A in ol vak' pitzvocxi d'a slajvub' k'ual."
        },
        {
            "number": "55",
            "text": "Yujto a jun in nivanil tic, yel lajan yopisio yed' tas svaji. A in chiq'uil lajan yopisio yed' tas tz'uk'ji."
        },
        {
            "number": "56",
            "text": "Yalnhej mach schi'an in nivanil tic, syuk'an pax in chiq'uil, junxonhej tz'ajcan ved'oc. Ayin pax och d'ay."
        },
        {
            "number": "57",
            "text": "A co Mam Dios pitzan d'a masanil tiempo, a checjinac in coti. Yuuj pitzan in. Yuj chi', a mach schi'an in nivanil tic, ol vak' sq'uinal."
        },
        {
            "number": "58",
            "text": "A ticnaic, van valan yuj jun icha vael cotnac d'a satchaanh. A jun tic, manh lajanoc yed' jun maná svanac eb' co mam quicham d'a peca'. Nivanoc svanac eb', palta chamnac pax eb'. Palta a mach ol vaan jun icha vael tic, ol scha sq'uinal eb' d'a junelnhej, xchi Jesús d'a eb'."
        },
        {
            "number": "59",
            "text": "A d'a yol spatil culto d'a chonhab' Capernaum, ata' ix yal juntzanh k'ayb'ub'al tic Jesús."
        },
        {
            "number": "60",
            "text": "Ayic ix yab'an juntzanh chi' jantac eb' anima tzak'anoch yuj Jesús chi', ix yalan eb': --Te ya juntzanh slolonel syal tic. ¿Tom ay mach syal schaan yab'i? xchi eb'."
        },
        {
            "number": "61",
            "text": "Axo Jesús chi', yojtacxo tas jun syal eb' chi', yuj chi' ix yalanxi d'a eb': --¿Tom a jun tic tz'ik'an somchajel e k'ool?"
        },
        {
            "number": "62",
            "text": "A in Ak'b'il in cot yuj Dios voch animail tic, tato ol eyil in q'uex b'aj cotnac in, ¿tas ol eyutoc eyalani?"
        },
        {
            "number": "63",
            "text": "A Espíritu tz'ak'an q'uinal. Axo co nivanil tic malaj yopisio. A juntzanh lolonel ix val tic d'ayex, te yel, yic pax Espíritu, a tz'ak'an q'uinal d'a junelnhej."
        },
        {
            "number": "64",
            "text": "Palta ayex max in eyak'och d'a e k'ool, xchi d'a eb'. Icha chi' ix yutej yalan d'a eb', yujto atax d'a yichb'anil yojtactaxoni mach eb' max ak'anoch d'a sk'ool. Yojtac paxi mach jun ol ak'anoch d'a yol sk'ab' chamel."
        },
        {
            "number": "65",
            "text": "Ix yalanxi: --Yujto ayex maj in eyak'och d'a e k'ool, yuj chi' valnac d'ayex, malaj junoc mach syal scomon ja d'ayin tato manhoc in Mam tz'ak'ancot eb' d'ayin, xin chi, xchi Jesús d'a eb'."
        },
        {
            "number": "66",
            "text": "Atax ta', tzijtum eb' tzak'anoch yuuj ix meltzajxi d'a spatic. Manhxa sgana eb' tz'och tzak'an yuuj."
        },
        {
            "number": "67",
            "text": "Yuj chi' ix sk'anb'an Jesús d'a eb' lajchavaanh: --Xal ex tic, ¿ay am pax e gana tzex meltzajxi d'a e patic? xchi d'a eb'."
        },
        {
            "number": "68",
            "text": "Axo vinhaj Simón Pedro ix tak'vi d'ay: --Mamin, ¿mach b'aj ol onh och tzak'an jun? Malaj junxo mach icha tic sloloni yic sco cha co q'uinal d'a junelnhej."
        },
        {
            "number": "69",
            "text": "A onh tic, toxo ix ach cak'och d'a co k'ool. Cojtac, a ach tic Sik'b'il ach el yuj Dios, xchi vinhaj Pedro chi'."
        },
        {
            "number": "70",
            "text": "Ix yalanxi Jesús d'a eb': --A ex e lajchavanhil, a in ex in sik'caneli. Palta ay jun d'a e cal, schecab' vinh diablo yaji, xchi d'a eb'."
        },
        {
            "number": "71",
            "text": "A jun ix yal chi', aton vinhaj Judas yuninal vinhaj Simón aj Queriot. Yujto a vinhaj Judas chi' ol ak'anoch Jesús d'a yol sk'ab' chamel. Palta yetk'ayb'umal sb'a vinh yed' eb' uxluchvanh chi'."
        }
    ]
}