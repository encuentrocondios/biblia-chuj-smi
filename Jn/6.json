{
    "chapter": "6",
    "verses": [
        {
            "number": "1",
            "text": "Ixlajwi chi' ix b'atxi Jesús, ix k'ochxi t'a junxo sk'axepalek' ha' nhajab' yic Galilea, scuchan pax ha' Tiberias."
        },
        {
            "number": "2",
            "text": "Tzijtum eb' anima ix och tzak'an yuj, yujto ix yil juntzanh satub'tac sch'ox yil eb' ayic syak'an b'oxoc sk'ol eb' penaay."
        },
        {
            "number": "3",
            "text": "Axo Jesús chi', ix b'at yet' eb' sk'ayb'um t'a jun tzalan. Ata' ix em k'ojan yet' eb'."
        },
        {
            "number": "4",
            "text": "Vanxo sja stiempoal sq'uinh eb' israel yic snajicot tas aj yelnaccot eb' smam yicham eb' t'a Egipto."
        },
        {
            "number": "5",
            "text": "Axo ix yilan Jesús, tzijtum eb' anima van sk'och t'ay. Yuj chi' ix yalan t'a winhaj Felipe: --¿B'ajtil ol co man tas sva eb' anima tik? xchi t'a winh."
        },
        {
            "number": "6",
            "text": "Palta tonhej ix yal icha chi', yic syab'i tas ol yal winhaj Felipe chi', yujto yojtacxo tas ol yutoc."
        },
        {
            "number": "7",
            "text": "Ix yalan winhaj Felipe chi' t'ay: --Wach'chom qued'nac chab'oc ciento denario pan, palta max yab'laj yic tz'ak'chaj jab' jab'oc t'a junjun eb', xchi winh."
        },
        {
            "number": "8",
            "text": "Ay pax junxo sk'ayb'um Jesús, scuch Andrés, yuk'tac sb'a winh yet' winhaj Simón Pedro. Ix yalan winh t'a Jesús chi':"
        },
        {
            "number": "9",
            "text": "--Ay jun winh unin ayek' qued' t'a tik, yet'nac oye' ixim pan cebada winh yet' cha pitanh nok' chay. Palta ¿tom ol yab' jab' tik t'a skal eb' smasanil? Ina te tzijtum eb', xchi winh."
        },
        {
            "number": "10",
            "text": "Yuj chi', ix yalan Jesús t'a eb' sk'ayb'um chi': --Alec t'a eb' anima tik to tz'em k'ojan eb' smasanil, xchi t'a eb'. Ha jun lugar b'aj ayek' eb' chi', niwan ak'lic. Ix em k'ojan eb' smasanil, ay am oyeoc mil eb' winh vinac."
        },
        {
            "number": "11",
            "text": "Axo Jesús ix ik'anchaanh ixim pan chi', ix yak'an yuj diosal d'ha Dios yuj ixim. Ix schecan pucjocb'at ixim t'a eb' k'ojanem chi'. Icha pax chi' ix yutej nok' chay chi'. Ix yab'lej eb', ato syala' jantac snib'ej eb'."
        },
        {
            "number": "12",
            "text": "Axo yic ix lajvi sva eb' sik'lab'il, ix yalan Jesús t'a eb' sk'ayb'um chi': --Molec jantacto ix kan chi', yic malaj tas tz'ixtaxi, xchi t'a eb'."
        },
        {
            "number": "13",
            "text": "Axo ix lajvi smolan eb' chi', lajchaveto xuuc ix b'ud'ji yuj ixim pan ix yak' sobre t'a ixim oye' pan cebada chi'."
        },
        {
            "number": "14",
            "text": "Ha eb' anima chi', ix yil eb' jun tas satub'tac ix sch'ox Jesús chi'. Yuj chi' ix yal eb': --Aton jun tik, schecab' Dios tanhvab'iltaxon sja t'a yol yib'anhk’inal tik, xchi eb'."
        },
        {
            "number": "15",
            "text": "Palta yojtacxo Jesús to sgana eb' yak'an pural yoch sreyaloc. Yuj chi' ix sb'esel sb'ha t'a skal eb', ix b'atcan t'a skal lum tzalquixtac chi' sch'ocoj."
        },
        {
            "number": "16",
            "text": "Ayic vanxo sq'uik'b'i, ix emk'och eb' sk'ayb'um Jesús t'a sti' ha' nhajab'."
        },
        {
            "number": "17",
            "text": "Ix och eb' t'a yol te' barco, ix b'atxi eb'. Sgana eb' sk'axpajek' t'a chonhab' Capernaum ay t'a sti' ha' nhajab' chi'. Te k'ik'b'alxo ix b'at eb'. Manto jaxlaj Jesús ix b'at eb'."
        },
        {
            "number": "18",
            "text": "Axo yic van sb'ey eb', ix ovajchaanh jun ik' te ov t'a sat ha' nhajab' chi'. Ix te q'ue chulan ha' yuj jun ik' chi'."
        },
        {
            "number": "19",
            "text": "Ayxom junok nanhal schab'il legua sb'at eb' t'a sat ha', haxo ix yilan eb' van sk'och Jesús t'a eb'. Tonhej sb'eyb'at t'a sat ha'. Yuj chi' ix te xivq'ue eb'."
        },
        {
            "number": "20",
            "text": "Palta ix yalan t'a eb': --Manh ex xivoc, Ha in, xchi t'a eb'."
        },
        {
            "number": "21",
            "text": "Ichato chi' junk'olalxo ix chajioch yuj eb' t'a yol te' barco chi'. Elanhchamel ix ek'k'och eb' t'a sk'axepal ha' b'aj van sk'och eb' chi'."
        },
        {
            "number": "22",
            "text": "Axo t'a junxo k'u, anheja' yajcan eb' anima chi' t'a sk'axepal ha' chi'. Axo ix snaancot eb' to junnhej te' barco chi' ix b'ati, anhej pax eb' sk'ayb'um Jesús ix och t'a yol te', maj ochlaj Jesús chi' yet' eb'."
        },
        {
            "number": "23",
            "text": "Yacb'an chi' ay juntzanhxo barco ix cot t'a chonhab' Tiberias, ix k'och t'a slak'anil jun lugar b'aj ix sva ixim pan chi' eb', aton b'aj ix yak' yuj diosal Cajalil yuj ixim."
        },
        {
            "number": "24",
            "text": "Axo ix yilan eb' anima chi', manhxo ayoc ek' Jesús chi' yet' eb' yet' pax eb' sk'ayb'um. Yuj chi' ix laj och eb' t'a yol juntzanh barco chi'. Ix b'at sayanek' Jesús chi' eb' t'a chonhab' Capernaum."
        },
        {
            "number": "25",
            "text": "Axo ix k'och eb' anima chi' t'a sk'axepalek' ha' nhajab' chi', ata' ix ilchaj Jesús yuj eb'. Ix sk'anb'an eb' t'ay: --Ach co k'ayb'umal, ¿tom t'a tik ayach eq'ui? ¿Janik' ach javi? xchi eb' t'ay."
        },
        {
            "number": "26",
            "text": "Ix yalan t'a eb': --Val yel swal t'ayex, yujnhej to ex b'ud'ji e vaan ixim pan, yuj chi' tzin e saya', manh yujoc to ix nachajel eyuuj tas syalelk'och juntzanh satub'tac ix in ch'ox chi'."
        },
        {
            "number": "27",
            "text": "Manh eyak' eyip e sayan ek' tas svaji, yujto elanhchamel slajvieli. Palta sayequek' jun vael max lajviel-laj, yujto ha' ol ak'an e q'uinal t'a junelnhej. Ol vak' jun chi' t'ayex, yujto Ak'b'il in cot yuj Dios voch animail, a co Mam Dios sch'oxaneli to chab'il in yuj, xchi Jesús t'a eb'."
        },
        {
            "number": "28",
            "text": "Yuj chi' ix sk'anb'an eb' t'ay: --¿Tas ol cutoc co k'ulan tas snib'ej Dios sco k'ulej chi'? xchi eb' t'ay."
        },
        {
            "number": "29",
            "text": "Ix yalanxi Jesús chi' t'a eb': --Aton jun tik snib'ej Dios tze k'ulej, to tzin eyak' val och t'a e k'ool, yujto a checjinac in coti, xchi t'a eb'."
        },
        {
            "number": "30",
            "text": "Ix sk'anb'anxi eb' t'ay: --¿Tas val junok satub'tac tza ch'ox quila' yic ol ach cak'och t'a co k'ool? ¿Tas tza k'ulej?"
        },
        {
            "number": "31",
            "text": "Ha eb' co mam quicham ek'nac t'a peca', yilnac jun tas satub'tac eb', svanac jun maná eb' t'a taquinh lu'um icha syal t'a Slolonel Dios Tz'ib'ab'ilcani. Aton jun tz'alan icha tik: Ha Dios ak'jinaccot tas sva eb' t'a satcha’anh, xchi, xchi eb' t'a Jesús chi'."
        },
        {
            "number": "32",
            "text": "Yuj chi' ix yalanxi Jesús chi' t'a eb': --Val yel swal t'ayex, manhoclaj winhaj Moisés tz'ak'an jun vael yic satcha’anh chi'. Palta a in Mam tz'ak'an jun vael te yel scot t'a satcha’anh."
        },
        {
            "number": "33",
            "text": "Yujto a jun vael syak' Dios tik, ha t'a satcha’anh emnaccoti. Ay eb' ay t'a yol yib'anhk’inal tik ol scha sk'inal t'a junelnhej yuj, xchi Jesús."
        },
        {
            "number": "34",
            "text": "Ix yalanxi eb': --Mamin, ak' jun vael chi' t'ayonh t'a masanil tiempo, xchi eb' t'ay."
        },
        {
            "number": "35",
            "text": "Ix yalanxi t'a eb': --Ha in ton tik icha vael vaji, Ak'um in q'uinal. Ha eb' sja t'ayin, manhxa b'ak'uinh ol och svejel eb'. Ha eb' tzin ak'anoch t'a sk'ool, manhxa b'ak'uinh ol tacjoc sti' eb'."
        },
        {
            "number": "36",
            "text": "Palta toxo ix val t'ayex, wach'chom tzin eyila', max in eyak'och t'a e k'ool."
        },
        {
            "number": "37",
            "text": "Masanil eb' tz'ak'ji t'ayin yuj in Mam, ol ja eb' t'ayin. Ha eb' sjavi t'ayin, manh ol in pechel eb'."
        },
        {
            "number": "38",
            "text": "Ha in tik, cotnac in t'a satcha’anh yic tzul in b'o icha snib'ej Dios checjinac in coti. Manh yujoc ul in b'oan icha tas tzin nib'ej cotnac in."
        },
        {
            "number": "39",
            "text": "Ha tas snib'ej in Mam checjinac in coti, to manh ol satel junok mach t'a skal eb' syak' t'ayin. Sgana to a in ol vak' pitzvocxi eb' t'a slajvub' k'ual."
        },
        {
            "number": "40",
            "text": "Ha in tik, Yuninal in Dios. Yuj chi' jantacnhej eb' tzin ilani, tato tzin yak'och eb' t'a sk'ool, snib'ej in Mam chi' to scha sk'inal eb' t'a junelnhej. Yuj chi' a in ol vak' pitzvocxi eb' t'a slajvub' k'ual, xchi Jesús t'a eb'."
        },
        {
            "number": "41",
            "text": "Ayic ix yab'an juntzanh chi' eb' aj Judea, chuk tas ix yalub'tanhej eb' t'a spatic Jesús chi', yujto ix yala': Ha in ton tik icha vael vaji, cotnac in t'a satcha’anh, xchi t'a eb'."
        },
        {
            "number": "42",
            "text": "Yuj chi' ix yalan eb': --Ha Jesús tik, yuninal winhaj José. Cojtac smam snun winh, palta syala' to t'a satcha’anh cotnac, xchi eb' aj Judea chi'."
        },
        {
            "number": "43",
            "text": "Palta ix yalanxi Jesús t'a eb': --Manh in eyalub'tanhej."
        },
        {
            "number": "44",
            "text": "Ha in Mam checjinac in coti. Malaj junok mach syal scomon ja t'ayin, schaan sk'inal tato manhoc in Mam tz'ak'ancot t'ayin. Ha eb' sja t'ayin, ol vak' pitzvocxi eb' t'a slajvub' k'ual."
        },
        {
            "number": "45",
            "text": "Tz'ib'ab'ilcan yuj eb' schecab' Dios icha tik: Ol k'ayb'aj masanil anima yuj Dios, xchi eb'. Yuj chi', a jantacnhej eb' syak'och schiquin t'a tas syal co Mam Dios, tato snachajel yuj eb' tas syala', ol ja eb' t'ayin."
        },
        {
            "number": "46",
            "text": "Manh vanoc valani to ay mach ix ilan co Mam Dios. Palta a in tik, a t'ay cotnac in, a innhej vilnac."
        },
        {
            "number": "47",
            "text": "Val yel swal t'ayex, a mach tzin ak'anoch t'a sk'ool, ay sk'inal t'a junelnhej."
        },
        {
            "number": "48",
            "text": "Ha in tik, icha vael vaji, Ak'um in q'uinal."
        },
        {
            "number": "49",
            "text": "Ha eb' co mam quicham, svanac jun maná eb' t'a taquinh lu'um, palta anhejtona' chamnac eb' smasanil."
        },
        {
            "number": "50",
            "text": "Palta a eb' svaan jun vael cotnac t'a satcha’anh, malaj b'ak'uinh ol cham eb'."
        },
        {
            "number": "51",
            "text": "Ha in cotnac in t'a satcha’anh tik, icha vael vaji, yujto Ak'um in q'uinal. Yuj chi', a eb' svaan jun vael tik, ay sk'inal eb' t'a junelnhej. Ha jun vael svak' vajoc tik, aton in nivanil, xchi Jesús t'a eb'."
        },
        {
            "number": "52",
            "text": "Axo eb' aj Judea chi', ix stelaj sb'a eb' yuj tas ix yal chi', ix laj yalan eb': --Ha jun winh tik, ¿tas ol yutoc winh yak'an snivanil co chi snaani? xchi eb'."
        },
        {
            "number": "53",
            "text": "Yuj chi' ix yalxi t'a eb': --Val yel swal t'ayex, tato manh ol e chi in nivanil a in Ak'b'il in cot yuj Dios voch animail tik, manh ol eyuk'anpaxlaj in chiq'uil, manh ol e chalaj e q'uinal."
        },
        {
            "number": "54",
            "text": "Yuj chi', yalnhej mach tz'ab'lan in nivanil tik, syuk'anpax in chiq'uil, ay sk'inal t'a junelnhej. Ha in ol vak' pitzvocxi t'a slajvub' k'ual."
        },
        {
            "number": "55",
            "text": "Yujto a jun in nivanil tik, yel lajan yopisio yet' tas svaji. Ha in chiq'uil lajan yopisio yet' tas tz'uk'ji."
        },
        {
            "number": "56",
            "text": "Yalnhej mach schi'an in nivanil tik, syuk'an pax in chiq'uil, junxonhej tz'ajkan ved'oc. Ayin pax och t'ay."
        },
        {
            "number": "57",
            "text": "Ha co Mam Dios pitzan t'a masanil tiempo, a checjinac in coti. Yuj pitzan in. Yuj chi', a mach schi'an in nivanil tik, ol vak' sk'inal."
        },
        {
            "number": "58",
            "text": "Ha ticnaic, van valan yuj jun icha vael cotnac t'a satcha’anh. Ha jun tik, manh lajanoc yet' jun maná svanac eb' co mam quicham t'a peca'. Nivanoc svanac eb', palta chamnac pax eb'. Palta a mach ol vaan jun icha vael tik, ol scha sk'inal eb' t'a junelnhej, xchi Jesús t'a eb'."
        },
        {
            "number": "59",
            "text": "Ha t'a yol spatil culto t'a chonhab' Capernaum, ata' ix yal juntzanh k'ayb'ub'al tik Jesús."
        },
        {
            "number": "60",
            "text": "Ayic ix yab'an juntzanh chi' jantac eb' anima tzak'anoch yuj Jesús chi', ix yalan eb': --Te ya juntzanh slolonel syal tik. ¿Tom ay mach syal schaan yab'i? xchi eb'."
        },
        {
            "number": "61",
            "text": "Axo Jesús chi', yojtacxo tas jun syal eb' chi', yuj chi' ix yalanxi t'a eb': --¿Tom a jun tik tz'ik'an somchajel e k'ool?"
        },
        {
            "number": "62",
            "text": "Ha in Ak'b'il in cot yuj Dios voch animail tik, tato ol eyil in q'uex b'aj cotnac in, ¿tas ol eyutoc eyalani?"
        },
        {
            "number": "63",
            "text": "Ha Espíritu tz'ak'an q'uinal. Axo co nivanil tik malaj yopisio. Ha juntzanh lolonel ix val tik t'ayex, te yel, yic pax Espíritu, a tz'ak'an q'uinal t'a junelnhej."
        },
        {
            "number": "64",
            "text": "Palta ayex max in eyak'och t'a e k'ool, xchi t'a eb'. Icha chi' ix yutej yalan t'a eb', yujto atax t'a yichb’anel yojtactaxoni mach eb' max ak'anoch t'a sk'ool. Yojtac paxi mach jun ol ak'anoch t'a yol sk'ab' chamel."
        },
        {
            "number": "65",
            "text": "Ix yalanxi: --Yujto ayex maj in eyak'och t'a e k'ool, yuj chi' valnac t'ayex, malaj junok mach syal scomon ja t'ayin tato manhoc in Mam tz'ak'ancot eb' t'ayin, xin chi, xchi Jesús t'a eb'."
        },
        {
            "number": "66",
            "text": "Atax ta', tzijtum eb' tzak'anoch yuj ix meltzajxi t'a spatic. Manhxa sgana eb' tz'och tzak'an yuj."
        },
        {
            "number": "67",
            "text": "Yuj chi' ix sk'anb'an Jesús t'a eb' lajchavaanh: --Xal ex tik, ¿ay am pax e gana tzex meltzajxi t'a e patic? xchi t'a eb'."
        },
        {
            "number": "68",
            "text": "Axo winhaj Simón Pedro ix tak'vi t'ay: --Mamin, ¿mach b'aj ol onh och tzak'an jun? Malaj junxo mach icha tik sloloni yic sco cha co q'uinal t'a junelnhej."
        },
        {
            "number": "69",
            "text": "Ha onh tik, toxo ix ach cak'och t'a co k'ool. Cojtac, a ach tik Sik'b'il ach el yuj Dios, xchi winhaj Pedro chi'."
        },
        {
            "number": "70",
            "text": "Ix yalanxi Jesús t'a eb': --Ha ex e lajchavanhil, a in ex in sik'caneli. Palta ay jun t'a e cal, schecab' winh diablo yaji, xchi t'a eb'."
        },
        {
            "number": "71",
            "text": "Ha jun ix yal chi', aton winhaj Judas yuninal winhaj Simón aj Queriot. Yujto a winhaj Judas chi' ol ak'anoch Jesús t'a yol sk'ab' chamel. Palta yetk'ayb'umal sb'a winh yet' eb' uxluchvanh chi'."
        }
    ]
}