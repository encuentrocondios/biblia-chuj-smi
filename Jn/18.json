{
    "chapter": "18",
    "verses": [
        {
            "number": "1",
            "text": "Ixlajwi yalan juntzanh chi' Jesús, ix b'at yet' eb' sk'ayb'um. Ix k'axpajek' eb' t'a sch'olanil ha' Cedrón b'aj ay juntzanh te' avb'en te'. Ix k'och eb' t'a skal te'."
        },
        {
            "number": "2",
            "text": "Axo winhaj Judas, winh ol ak'anoch Jesús t'a yol sk'ab' chamel, yojtac pax jun lugar chi' winh, yujto tzijtum el ix smolb'ej sb'a Jesús chi' yet' eb' sk'ayb'um ta'."
        },
        {
            "number": "3",
            "text": "Yuj chi' ix k'och winh ta', ajun jun umanh eb' soldado yet' winh yet' pax eb' stanhvumal stemplo Dios ix checjicot yuj eb' winh sat sacerdote yet' eb' winh fariseo. Tz'icb'il sk'ak' eb', ma scandil eb' yuj. Yed'nac pax syamk'ab' eb' yic oval ix k'och eb'."
        },
        {
            "number": "4",
            "text": "Axo Jesús yojtacxo jantac tas ol javok t'a yib'anh. Yuj chi' ix sch'oxan sb'a, ix sk'anb'an t'a eb' winh ix k'och chi': --¿Mach tzek' e saya'? xchi t'a eb' winh."
        },
        {
            "number": "5",
            "text": "--Ha Jesús aj Nazaret, a sco sayeq'ui, xchi eb' winh t'ay. --Ha in ton tik, xchi t'a eb' winh. Ha winhaj Judas, winh van yak'anoch Jesús t'a yol sk'ab' eb' ajk'ool chi', ajun winh yet' eb' winh."
        },
        {
            "number": "6",
            "text": "Ix lajwinhej yalan Jesús t'a eb' winh, ix b'at pak'aljoc eb' winh t'a spatic, ix laj telvi eb' winh t'a sat lu'um."
        },
        {
            "number": "7",
            "text": "Ix sk'anb'anxi Jesús t'a eb' winh: --¿Mach tzek' e saya'? xchi. --Ha Jesús aj Nazaret, a tzek' co saya', xchixi eb' winh."
        },
        {
            "number": "8",
            "text": "--Palta toxo ix val t'ayex to a in ton tik. Tato a in tzin e saya', haxo eb' winh ved'nac tik, actejec el eb' winh, xchi t'a eb' winh."
        },
        {
            "number": "9",
            "text": "Icha chi' ix aj yelk'och tas ix yal Jesús yuj eb' sk'ayb'um, ayic ix yalan icha tik: Ha eb' ix ak' t'ayin malaj junok eb' ix sat vuuj, xchi d'ha Dios."
        },
        {
            "number": "10",
            "text": "Axo winhaj Simón Pedro, ix yik'anq'ueta q'uen yespada winh t'a yol yatut, ix b'at jucnaj winh t'a jun winh scuch Malco, schecab' winh sat sacerdote. Ix slesanel schiquin winh winh t'a swach'."
        },
        {
            "number": "11",
            "text": "Axo ix yalan Jesús t'a winhaj Pedro chi': --Hak'uem q'uen espada chi' t'a yol yatut. ¿Tom manh ol vak' in b'ha t'a jun yaelal syak'cot in Mam t'a vib'anh tik a naani? xchi t'a winh."
        },
        {
            "number": "12",
            "text": "Ix syaman Jesús chi' eb' winh soldado yet' winh syajalil eb' yet' eb' winh aj Judea stanhvumal templo."
        },
        {
            "number": "13",
            "text": "Ichato chi' ix ik'jib'at t'a spat winhaj Anás, snhi' winhaj Caifás. Ha winhaj Caifás chi' sat sacerdote yaj t'a jun ab'il chi'."
        },
        {
            "number": "14",
            "text": "Aton winh alannac t'a eb' aj Judea chi' to yowalil scham junok mach sq'uexuloc eb' anima smasanil."
        },
        {
            "number": "15",
            "text": "Ayic ix ik'jib'at Jesús, tzak'anoch winhaj Simón Pedro yuj yet' junxo winh sk'ayb'um Jesús chi'. Ha junxo winh sk'ayb'um chi', ojtacab'il winh yuj winhaj Anás chi'. Ix ochk'och winh yet' Jesús t'a yamaq'uil spat winhaj Anás chi'."
        },
        {
            "number": "16",
            "text": "Axo winhaj Pedro chi', ix kan winh t'a ti' pat chi'. Yuj chi' ix elixta junxo winh sk'ayb'um Jesús chi', ix yalan winh t'a ix stanhvumal ti' pat chi' to tz'och winhaj Pedro chi' yet' eb'."
        },
        {
            "number": "17",
            "text": "Axo ix stanhvumal ti' pat chi' ix alan t'a winhaj Pedro chi': --Ha ach tik, tecan sk'ayb'um ach jun winh ix yamchaj tik, xchi ix t'a winh. --Maay, manh in sk'ayb'umoclaj winh, xchi winh t'a ix."
        },
        {
            "number": "18",
            "text": "Ha t'a jun pekti’ chi' te ay siic, yuj chi' haxo eb' winh ayoch checab'oc yet' eb' winh stanhvumal templo, ix yak'och sk'ak' eb' winh t'a te' ak'al. Linhjab'och eb' winh k'axnel. Axo winhaj Pedro chi', ix k'och winh yet' eb' winh t'a sti' te' k'ak' chi', ix k'axni winh yet' eb' winh."
        },
        {
            "number": "19",
            "text": "Axo winh sat sacerdote ix k'anb'an t'a Jesús: --¿Mach eb' a k'ayb'um? ¿Tas juntzanh a k'ayb'ub'al b'aj tza k'ayb'ej eb'? xchi winh t'ay."
        },
        {
            "number": "20",
            "text": "Ix yalan Jesús chi' t'a winh: --Ha juntzanh in k'ayb'ub'al chi', ix valel t'a skal eb' anima smasanil. Masanil tiempo ix valel t'a yoltac spatil culto yet' t'a yamaq'uil stemplo Dios yet' b'aj smolb'ej sb'a eb' anima. Malaj junok tas k'ub'eltac ix vala'."
        },
        {
            "number": "21",
            "text": "¿Tas yuj a t'ayin tza k'anb'ej? k'anb'ej t'a eb' ix ab'an valani. Yalocab' eb' t'ayach tas juntzanh in k'ayb'ub'al chi'. Ina yojtacxo eb' tas ix vala', xchi t'a winh."
        },
        {
            "number": "22",
            "text": "Ix lajwinhej yalan juntzanh chi', haxo jun winh stanhvumal templo ayek' ta' ix tz'itanb'at sat. Ix yalan winh t'ay: --Tas yuj icha chi' tz'aj a pacan sti' winh sat sacerdote tik, xchi winh t'a Jesús."
        },
        {
            "number": "23",
            "text": "--Tato chuk ix vala', al t'ayin tas chukal ix val chi'. Palta tato a tas wach' ix vala', ¿tas yuj tzin a comon maq'uej? xchi Jesús chi' t'a winh."
        },
        {
            "number": "24",
            "text": "Ixlajwi chi', haxo winhaj Anás chi' ix checan ik'jocb'at Jesús t'a winhaj Caifás, winh sat sacerdote. Anheja' tzek'b'il yuj eb' winh ix b'ati."
        },
        {
            "number": "25",
            "text": "Axo winhaj Pedro anheja' van sk'axni winh yet' eb' winh stanhvumal templo chi'. Yuj chi' ix yalan eb' winh t'a winh: --Ha ach tik, tecan sk'ayb'um ach Jesús, xchi eb' winh. Ix yik'anxiel winh t'a yib'anh, ix yalan winh: --Maay, manh in sk'ayb'umoclaj, xchi winh."
        },
        {
            "number": "26",
            "text": "Ixlajwi chi', ay jun schecab' winh sat sacerdote, sk'ab' yoc sb'a yet' winh ix el schiquin yuj winhaj Pedro chi' ix alan t'a winh: --¿Tom manhoc ach ix vil ek' yet' Jesús b'aj ay te' avb'en te' jun? xchi t'a winh."
        },
        {
            "number": "27",
            "text": "Ix yik'anxiel winhaj Pedro chi' t'a yib'anh junelxo. Ha val slajvi yik'anxiel winh chi' t'a yib'anh, ix ok' nok' caxlanh."
        },
        {
            "number": "28",
            "text": "Axo yic van sakb'i, ix ik'jiel Jesús t'a yol spat winhaj Caifás chi' yuj eb' yajal t'a skal eb' israel, ix ik'jib'at t'a sdespacho winhaj Pilato, winh yajal. Ha sley eb' aj Judea chi', max yal yoch eb' t'a yol sdespacho winh chi'. Ha snaan eb', talaj tz'och smul eb' t'a yichanh Dios, talaj manh smojoc svaan jun vael eb' yic q'uinh van sjavi, yic snaancot eb' tas aj yelnaccot eb' smam yicham eb' t'a Egipto."
        },
        {
            "number": "29",
            "text": "Yuj chi' ix elta winhaj Pilato chi' t'a sti' sdespacho. Ix sk'anb'an winh t'a eb': --¿Tas smul jun winh tzul eyak' tik t'ayin? xchi winh."
        },
        {
            "number": "30",
            "text": "--Tato manh chucoc winh, ¿tom ol ul cak' winh t'a yol a k'ab'? xchi eb' winh."
        },
        {
            "number": "31",
            "text": "Yuj chi' ix yalan winhaj Pilato chi': --Iq'uecb'at winh a ex tik, tzeyak'anoch t'a yib'anh winh icha syal e ley, xchi winh. --Palta a onh israel onh tik, max yal-laj co comon ak'anoch chamel t'a yib'anh junok anima, xchi eb' winh."
        },
        {
            "number": "32",
            "text": "Icha chi' ix aj yelk'och tas ix yal Jesús chajtil ol aj schami."
        },
        {
            "number": "33",
            "text": "Axo winhaj Pilato chi', ix ochxican winh t'a yol sdespacho. Ix yak'an avtajcot Jesús winh, ix sk'anb'an winh t'ay: --¿Tom a ach tik sreyal ach eb' israel? xchi winh."
        },
        {
            "number": "34",
            "text": "--¿Tom a ach tza nael jun chi', mato ch'oc mach ix alan t'ayach vuuj? xchi Jesús chi' t'a winh."
        },
        {
            "number": "35",
            "text": "--¿Tom israel in tzila'? Ha eb' etchonhab' yet' eb' sat sacerdote, a eb' ix ul ach ak'anoch t'a yol in k'ab'. Palta ¿tas ix a mulej? xchi winh t'ay."
        },
        {
            "number": "36",
            "text": "--Ha in tik, manhoc t'a yol yib'anhk’inal tik rey in. Q'uinaloc tato icha chi', a eb' tzin ak'an servil, tzam yak' yowalil eb', yic max in ak'jioch t'a yol sk'ab' eb' aj Judea. Palta manhoc t'a tik rey in, xchi Jesús chi' t'a winh."
        },
        {
            "number": "37",
            "text": "--¿Tom yel val jun to rey ach? xchi winhaj Pilato chi' t'ay. --Yel toni, rey in, ichaton tzal chi'. Ha in tik, in javi t'a yol yib'anhk’inal tik yic tzul valel jun tas te yel. Yuj val chi' in alji. Jantacnhej eb' yictaxon jun yel tik, syak'och schiquin eb' t'a tas svala', xchi Jesús chi'."
        },
        {
            "number": "38",
            "text": "Axo ix yalan winhaj Pilato chi' t'ay: --¿Tas jun yel tzal chi'? xchi winh t'ay. Ixlajwi yalan jun chi' winhaj Pilato chi', ix elixta winh t'a sti' b'aj aycan eb' aj Judea chi'. Ix yalanelta winh t'a skal eb': --Ha jun winh tik, malaj jab'oc smul winh svila'."
        },
        {
            "number": "39",
            "text": "Palta ay jun e ley t'a junjun q'uinh tik to tze k'anelta junok mach t'a preso. Yuj chi', ¿mama e gana svaq'uel jun winh e reyal a ex israel ex tik t'a libre ticnaic? xchi winh t'a eb'."
        },
        {
            "number": "40",
            "text": "Yuj chi' ix avaj chaanh eb' smasanil, ix yalan eb': --Ha jun winh tik, malaj co gana t'a winh. Ha winhaj Barrabás tzaq'uel t'a libre, xchi eb' t'a winh. Palta a winhaj Barrabás chi', milumcham anima winh."
        }
    ]
}