{
    "chapter": "19",
    "verses": [
        {
            "number": "1",
            "text": "Axo winhaj Pilato ix checan ik'jocb'at Jesús yik' b'at mak'joc."
        },
        {
            "number": "2",
            "text": "Ixlajwi chi', ix sjalan setan jun q'uiix heb' winh soldado, ix yak'ank'e heb' winh scoronaoc Jesús chi'. Ix yak'anoch jun k'apac heb' winh t'ay, k'ik' mutz'inac icha yic heb' rey."
        },
        {
            "number": "3",
            "text": "Ix laj k'och heb' winh t'a stz'ey, ix stz'acan yal heb' winh t'ay: --Tzalajanh ach sreyal heb' israel, xchi heb' winh t'ay. Ix tz'itjib'at sat yuj heb' winh."
        },
        {
            "number": "4",
            "text": "Ixlajwi chi', ix elta winhaj Pilato t'a sti' b'aj aycan heb' aj Judea chi'. Ix yalanelta winh t'a skal heb': --Ilecnab'i, tik tzin ch'oxelta winh t'ayex, yic wach' tzeyojtaquejeli to malaj jab'oc smul winh ix ilchaj wuuj, xchi winh t'a heb'."
        },
        {
            "number": "5",
            "text": "Ichato chi' ix elta Jesús t'a sti'. Anheja' ayk'e jun q'uiix chi' t'a sjolom, anheja' aypaxoch jun k'ik' mutz'inac k'apac chi' yuj. Ix yalanxielta winhaj Pilato chi' t'a heb': --Ina winh tik, xchi winh."
        },
        {
            "number": "6",
            "text": "Ayic ix yilan heb' winh sat sacerdote yet' heb' winh stanhwumal templo yelk'och Jesús t'a sti' chi', ix k'e umnaj heb' winh yalani: --Culusejk'e winh. Culusejk'e winh, xchi heb' winh. Ix yalanpax winhaj Pilato chi' t'a heb': --Ik'ecb'at winh a ex tik, tze culusank'e winh he ch'ocoj. Xal in tik, malaj jab'oc smul winh tz'ilchaj wuuj, xchi winh."
        },
        {
            "number": "7",
            "text": "Ix yalanpax heb' aj Judea chi' t'a winh: --Palta ay jun ley aycan t'ayonh. Yuj jun ley chi' yowalil ol miljoccham jun winh tik, yujto ix yaloch sb'a winh Yuninaloc Dios, xchi heb'."
        },
        {
            "number": "8",
            "text": "Axo ix yab'an jun chi' winhaj Pilato chi', ix te xivb'at winh."
        },
        {
            "number": "9",
            "text": "Yuj chi' ix ochxik'och winh t'a yol sdespacho, ix sk'anb'an winh t'a Jesús: --¿B'ajtil cotnac ach jun? xchi winh t'ay. Palta maj tak'woclaj Jesús chi' t'a winh."
        },
        {
            "number": "10",
            "text": "Yuj chi' ix yalanxi winh t'ay: --¿Tas yuj max ach tak'wi t'ayin? ¿Tom manh ojtacoc to ay wopisio ach wak'anel t'a libre, ay pax wopisio ach in culusank'ei? xchi winh t'ay."
        },
        {
            "number": "11",
            "text": "Ix yalan Jesús t'a winh: --Palta aton Dios ak'jinac opisio chi'. Tato maay, malaj alan jab'oc ic t'ayin. Yuj chi' a winh ix in ak'anoch t'a yol a k'ab', te ek'alto smul winh t'a ichanh, xchi t'a winh."
        },
        {
            "number": "12",
            "text": "Ixlajwi yab'an juntzanh chi' winh, ix snaan winh tas syutej yak'anel Jesús chi' t'a libre. Axo heb' aj Judea chi', ix k'e umnaj heb' yalani: --Tato tzak'el winh t'a libre, ajk'ool ach t'a winh yajal t'a Roma syal chi'. Ha winh tik ix yaloch sb'a winh reyal. Palta a mach tz'alan icha chi', ajk'ool t'a winh yajal t'a Roma chi', xchi heb' t'a winh."
        },
        {
            "number": "13",
            "text": "Ixlajwi yab'an jun chi' winh, ix yalan winh to tz'ik'jicot Jesús chi' b'aj ayek' winh chi'. Ixlajwi chi', ix em k'ojan winh t'a sk'ojnub' b'aj sb'o yaj owal. Ha jun lugar chi', Gabata sb'i t'a hebreo. Syalelk'ochi, b'aj latz'b'ilem k'een k'een."
        },
        {
            "number": "14",
            "text": "Ayic ix em k'ojan winh chi', wanxo yoch chimk'ualil. K'ik'anocxo sq'uinh heb' israel yic snaancot heb' tas aj yelnaccot heb' smam yicham heb' t'a Egipto. Axo ix yalanpaxelta winh t'a skal heb' aj Judea chi': --Ina winh he reyal tik, xchielta winh t'a heb'."
        },
        {
            "number": "15",
            "text": "Palta ix laj awaj chaanh heb' junelxo: --Chamocab' winh. Chamocab' winh. Culusejk'e winh, xchi heb'. --¿Tom swak' culusejk'e winh he reyal tik? xchi winh t'a heb'. Axo heb' winh sat sacerdote ix tak'wi: --Ha onh tik, anhej winh yajal t'a Roma ko reyal. Malaj junocxo, xchi heb' winh."
        },
        {
            "number": "16",
            "text": "Ichato chi' ix ak'jioch Jesús t'a yol sk'ab' heb' yic sculusajk'ei. Yuj chi' ix yik'b'at Jesús chi' heb'."
        },
        {
            "number": "17",
            "text": "Axo Jesús ix cuchan sculusal, ix ik'jib'at t'a jun lugar scuchan Gólgota t'a hebreo. Syalelk'ochi: B'aj Ay Sb'aquil Jolom."
        },
        {
            "number": "18",
            "text": "Ata' ix culusajk'e Jesús yuj heb'. Ay chawanhxo heb' winh ix culusajk'e yet'oc, jun winh t'a swach', junxo winh t'a sk'exanh, haxo t'a snanhal sculusal heb' winh chi' ix culusajk'e Jesús chi'."
        },
        {
            "number": "19",
            "text": "Axo winhaj Pilato chi' ix ak'an tz'ib'chajoch juntzanh lolonel t'a jun yune' chem te'. Ix yak'an ak'jococh winh t'a sjolom sculusal Jesús chi'. Icha tik syal jun chi': Ha Jesús aj Nazaret, Sreyal heb' israel, xchi."
        },
        {
            "number": "20",
            "text": "Ha jun lugar b'aj ix culusajk'e Jesús chi', ha t'a ti' chonhab' ay. Yuj chi' tzijtum heb' israel ix ilan juntzanh lolonel chi'. Ha t'a hebreo, t'a griego yet' pax t'a latín, aton sti' heb' aj Roma, ata' ix tz'ib'chajochi."
        },
        {
            "number": "21",
            "text": "Yuj chi' ix yal heb' winh sat sacerdote t'a winhaj Pilato chi': --Octom manhoc Sreyal heb' israel ix ak' tz'ib'chajochoc. Octom tzak' tz'ib'chaj icha tik: Ha winh tik, ix yaloch sb'a winh Sreyaloc heb' israel, xchi heb' winh t'a winh."
        },
        {
            "number": "22",
            "text": "--Ha tas ix wak' tz'ib'chajoc, scannhej icha chi', xchi winhaj Pilato chi' t'a heb' winh."
        },
        {
            "number": "23",
            "text": "Axo heb' winh soldado, ayic manto sculusejk'e Jesús heb' winh, ix quichjiel spichul yuj heb' winh. Ix spucanek' heb' winh t'a spatic. Chanh poj ix aji. Junjun yic junjun heb' winh. Palta haxo jun colxo spichul, jalb'ilcot t'a sjolom masanto t'a yoctac, malaj stz'isul."
        },
        {
            "number": "24",
            "text": "Yuj chi' ix yal heb' winh icha tik: --Tecan a jun tik manh ol ko nhik'chitejb'ati. Wach' ama to scaq'ek ko suerte t'a yib'anh, yalnhej mach onh ol quik'a', xchi heb' winh. Icha chi' ix aj yelk'och tas tz'ib'ab'ilcan t'a Slolonel Dios, ayic yalannaccani: Ol spuquek' in pichul heb' t'a spatic, ol yak'an suerte heb' t'a yib'anh junxo, xchi. Yuj chi' icha chi' ix yutej heb' winh soldado chi'."
        },
        {
            "number": "25",
            "text": "Linhanoch ix snun Jesús t'a stz'ey te' culus chi', ajun ix snulej ix yet'oc yet' ix María ix yetb'eyum winhaj Cleofas yet' ix María aj Magdala."
        },
        {
            "number": "26",
            "text": "Ay pax ek' jun winh sk'ayb'um Jesús t'a stz'ey ix snun chi', aton jun winh te xajan yuj. Ayic ix iljicot heb' yuj Jesús, ix yalan t'a ix snun chi': --Nunin, a jun ayek' ed' tik, icha une' tzutej, xchi t'a ix."
        },
        {
            "number": "27",
            "text": "Ix lajwinhej chi', ix yalan t'a jun winh sk'ayb'um chi': --Ha ix in nun tik, icha a nun tzutej ix, xchi. Yuj chi', a jun winh sk'ayb'um chi' ix ik'ancanoch ix snun Jesús chi' t'a yol spat. Atax ta' cannac ix yet'oc."
        },
        {
            "number": "28",
            "text": "Ixlajwi chi', yojtacxo Jesús to ix elk'och masanil tas tz'ib'ab'ilcan t'a yib'anh. Yuj chi' ix yal icha tik: --Stacji wal in ti', xchi. Icha chi' ix yutej yalani yic tz'elk'och tas tz'ib'ab'ilcan t'a Slolonel Dios."
        },
        {
            "number": "29",
            "text": "Ayek' jun chen winagre ta'. Ix yak'anoch jun tz'ub'lab' heb' t'a sjolom jun te' hisopo, ix slab'anem heb' t'a skal jun winagre chi', ix yak'anoch heb' t'a sti' Jesús chi'."
        },
        {
            "number": "30",
            "text": "Ix stz'ub'an jun winagre chi', ix lajwi chi' ix yalani: --Toxo ix yik' sb'a smasanil, xchi. Ixlajwi chi', ix em nhojnaj schami."
        },
        {
            "number": "31",
            "text": "Ha t'a jun k'u chi', k'ik'anocxo tz'och sq'uinh heb' israel yic snaancot heb' tas aj yelnaccot heb' smam yicham heb' t'a Egipto, sk'ual ik'oj ip yaj t'a heb'. Ha heb' winh aj Judea malaj snib'ej heb' winh skan sniwanil heb' culusab'il t'a te' culus chi', yujto a jun q'uinh sja chi', te niwan q'uinh syutej heb'. Yuj chi' ix b'at heb' sk'an t'a winhaj Pilato to syak' mak'joc poj sb'aquil sat spenec heb' winh, yic tz'ik'jiemta heb' t'a te' culus chi'."
        },
        {
            "number": "32",
            "text": "Yuj chi' ix k'och heb' winh soldado b'aj ix culusajk'e heb' chi'. Ha heb' winh culusalb'ilk'e yet' Jesús chi', ix mak'jipoj sb'aquil sat spenec heb' winh."
        },
        {
            "number": "33",
            "text": "Palta haxo yic ix k'och heb' winh t'a stz'ey Jesús chi', ix yilan heb' winh to chamnacxo, majxo smak'pojlaj sb'aquil sat spenec chi' heb' winh."
        },
        {
            "number": "34",
            "text": "Palta ay jun winh soldado ix tipanoch k'een slanza t'a scostil Jesús chi'. Yuj chi' ix elta usnaj chik' yet' ha ha'."
        },
        {
            "number": "35",
            "text": "Ha in tik, ix wil wal juntzanh tik. Yuj chi' swak' testigoal in b'a yuj, yic ol eyak'och t'a he k'ool. Ha juntzanh tzin tz'ib'ejcan tik, te yel. Ha in tik wojtac to te yel swala'."
        },
        {
            "number": "36",
            "text": "Ix uji juntzanh tik, yic tz'elk'och tas tz'ib'ab'ilcan t'a Slolonel Dios ayic syalan icha tik: Malaj junok sb'aquil ol smak' poj heb', xchi."
        },
        {
            "number": "37",
            "text": "Syalanpax junxo tik t'a Slolonel chi': Ol yil jun mach b'aj stipnacoch k'een lanza heb', xchi."
        },
        {
            "number": "38",
            "text": "Ay jun winh scuchan José aj chonhab' Arimatea. Sk'ayb'um winh Jesús t'a k'ub'eltac, yujto xiv winh t'a heb' winh aj Judea. Xid' sk'anan spermiso winh t'a winhaj Pilato yic syik'emta sniwanil Jesús chi' winh t'a te' culus, b'at smucan winh. Axo winhaj Pilato chi' ix ak'an spermiso winh yik'anemta. Yuj chi' ix yik'anb'at winh."
        },
        {
            "number": "39",
            "text": "Ajun pax winhaj Nicodemo winh xid'naquek' sk'umej Jesús t'ak'walil yet'nac winh. Ay am oxeoc arroba juntzanh suk'uq'ui sjab' scuchan mirra calan yaj yet' junxo scuchan áloes yet'nac winhaj Nicodemo chi'."
        },
        {
            "number": "40",
            "text": "Ix yik'anb'at sniwanil Jesús chi' heb' winh. Ix spichan heb' winh t'a jun k'apac. Ix yak'anoch jun suk'uq'ui sjab' chi' heb' winh t'ay, yujto icha chi' sley heb' israel chi' ayic smucan heb' chamnac heb'."
        },
        {
            "number": "41",
            "text": "Axo t'a slak'anil b'aj ix culusajk'e Jesús chi' ay jun avb'en te'. Ata' ay jun k'een k'een joyb'ilel yool. Ha jun k'een chi', manta junok chamnac tz'ak'jioch t'a yol k'een."
        },
        {
            "number": "42",
            "text": "Axo jun sk'ual ik'oj ip, toxo syamchajochi. Yuj chi' ha t'a yol jun k'een chi' ix ak'jioch sniwanil Jesús chi', yujto lak'an ay k'een b'aj ix cham chi'."
        }
    ]
}