{
    "chapter": "21",
    "verses": [
        {
            "number": "1",
            "text": "Axo junelxo, ix sch'oxxi sb'a Jesús t'a eb' winh sk'ayb'um ayic ayek' eb' winh t'a sti' ha' nhajab' Tiberias. Icha tik ix aj sch'oxan sb'ha t'a eb' winh."
        },
        {
            "number": "2",
            "text": "Ayek' winhaj Simón Pedro yet' winhaj Tomás tz'alji Tioxal. Ajun pax winhaj Natanael aj Caná t'a yol yic Galilea. Anhejtona', ayek' pax eb' winh yuninal winhaj Zebedeo yet' chavanhxo eb' winh yetk'ayb'umal eb' winh."
        },
        {
            "number": "3",
            "text": "Axo winhaj Simón Pedro ix alan t'a eb' winh: --Ol in b'at yamoj chay, xchi winh t'a eb' winh. --Ol onh b'at ed'oc, xchi eb' winh t'a winh. Yuj chi' ix b'at eb' winh. Ix och eb' winh t'a yol jun te' barco. Palta ha t'a jun ak'val chi', malaj junok nok' ix yamchaj yuj eb' winh."
        },
        {
            "number": "4",
            "text": "Axo yic vanxo sakb'i, ayek' Jesús t'a sti' ha' chi'. Ha eb' winh sk'ayb'um chi' maj snalaj eb' winh tato ha'."
        },
        {
            "number": "5",
            "text": "Ix yalancot t'a eb' winh: --Ex vetanimail, ¿ay am nok' ix eyik'a'? xchi t'a eb' winh. --Maay. Malaj nok', xchi eb' winh t'ay."
        },
        {
            "number": "6",
            "text": "--Hak'uequem ch'anh e chimpa chi' t'a swach' te' barco chi', ata' ol yamchaj nok' eyuuj, xchi t'a eb' winh. Ix yak'anem ch'anh eb' winh. Ix yak'lan eb' winh stok'anq'ueta ch'anh, majxo yal-laj sq'ueta ch'anh yuj yalil nok', yujto te tzijtum nok'."
        },
        {
            "number": "7",
            "text": "Axo jun winh sk'ayb'um Jesús te xajan yuj, a winh ix alan t'a winhaj Pedro chi': --Inai, a Cajal Jesús ayek' chi', xchi winh. Ix lajwinhej yab'an chi' winhaj Simón Pedro chi', ix yak'anoch spichul winh, yujto anhej yol spichul winh ayochi. Ix syumanelta sb'a winh t'a yol te' barco chi', ix elk'och winh t'a sti' ha'."
        },
        {
            "number": "8",
            "text": "Ay am chanheoc ch'anhil ayb'at eb' winh t'a sat ha'. Axo juntzanhxo eb' winh yetk'ayb'umal eb' winh, tzak'anto ix k'och eb' winh yet' jun yune' barco, nherb'il ch'anh chimpa b'ut'an yuj nok' chay chi' yuj eb' winh."
        },
        {
            "number": "9",
            "text": "Axo ix elta eb' winh, ix yilan eb' winh, ayoch jun k'ak' toxo ix el ichan. Van sb'olan jun nok' chay Jesús chi'. Ay pax ek' juntzanh ixim pan t'a stz'ey."
        },
        {
            "number": "10",
            "text": "Axo ix yalan t'a eb' winh: --Iq'ueccot jayvanhoc nok' e chay ix e yam chi', xchi."
        },
        {
            "number": "11",
            "text": "Yuj chi' ix ochxi winhaj Simón Pedro t'a yol te' barco chi'. Ix stok'anelta ch'anh chimpa chi' winh t'a stak'inhal sti' ha'. Ix yilan eb' winh to b'ut'an ch'anh yuj juntzanh nok' nivac chay chi'. 153 sb'isul nok' smasanil. Palta wach'chom te al nok', maj d'inhchajlaj ch'anh."
        },
        {
            "number": "12",
            "text": "Ixlajwi chi', ix yalan Jesús t'a eb' winh: --Cotanhec, vaanhec, xchi. Malaj junok eb' sk'ayb'um chi' ix k'anb'ani: ¿Mach ach? man xchioc eb' winh, yujto yojtacxo eb' winh to a Cajalil."
        },
        {
            "number": "13",
            "text": "Ix snitzanoch sb'a Jesús t'a stz'ey eb' winh. Ix yik'anq'ue ixim pan chi', ix spucanek' ixim t'a eb' winh. Anhejtona' icha chi' ix yutej spucanek' nok' chay chi'."
        },
        {
            "number": "14",
            "text": "Yoxelalxo sch'oxan sb'a Jesús t'a eb' sk'ayb'um chi' yictax ix pitzvixi t'a skal eb' chamnac."
        },
        {
            "number": "15",
            "text": "Ixlajwi sva eb', ix yalan Jesús t'a winhaj Simón Pedro: --Ach Simón yuninal winhaj Jonás, tzin k'anb'ej t'ayach, ¿más am tzin a xajanej t'a yichanh eb' winh tik? xchi t'a winh. --Yel ton Mamin. Ojtacxo to xajan ach vuuj, xchi winhaj Pedro chi' t'ay. --Tato icha chi', icha junok tanhvum calnel syak' wa nok' yunetac scalnel, icha chi' tzutej a k'ayb'an eb' vico', xchi Jesús t'a winh."
        },
        {
            "number": "16",
            "text": "Ix lajwinhej yalan juntzanh chi', ix yalanxi: --Ach Simón yuninal winhaj Jonás, ¿tzam in a xajanej? xchi t'a winh. --Yel ton Mamin. Ojtacxo to tzach in xajanej, xchixi winh. --Tato icha chi', icha junok tanhvum calnel stanhvan nok' scalnel, icha chi' tzutej a tanhvan eb' vicxo, xchi Jesús chi' t'a winh."
        },
        {
            "number": "17",
            "text": "Ix yalanxi t'a yoxelal: --Ach Simón yuninal winhaj Jonás, ¿tzam in a xajanej? xchi t'a winh. Yuj chi' ix te cusq'ue winhaj Pedro chi', yujto yoxelalxo sk'anb'an Jesús chi' t'a winh tato xajan yuj winh. Yuj chi' ix yalanxi winh: --Mamin, ojtacxo smasanil, ojtac to xajan ach vuuj, xchi winh t'ay. --Tato icha chi', icha junok tanhvum calnel syak' wa nok' scalnel, icha chi' tzutej a k'ayb'an eb' vicxo."
        },
        {
            "number": "18",
            "text": "Val yel swal t'ayach, ha t'a yic quelem achto, munil tza pich a b'a. Tzach b'eyek' b'aj ay a gana. Palta ayic ol ach ichamaxoc, tonhej ol aq'uel lian a k'ab', ch'oc mach ol tzek'an a nanhal, ol ach ik'jocb'at b'aj max yal a k'ool, xchi Jesús t'a winhaj Pedro chi'."
        },
        {
            "number": "19",
            "text": "Icha chi' yutejnac yalan yuj tas ol aj scham winhaj Pedro chi', yic ol sch'oxel winh to niwan yelk'och Dios. Ixlajwi chi', ix yalanxi t'a winh: --Ochanh tzak'an vuuj, xchi t'a winh."
        },
        {
            "number": "20",
            "text": "Axo ix meltzajb'at q'uelan winhaj Pedro chi' t'a spatic, ix yilan winh, a winh sk'ayb'um Jesús xajan yuj, tzak'anxooch winh yuj eb'. Aton jun winh chi' ix em k'ojan t'a stz'ey Jesús ayic ix wa eb' junel, ayic ix sk'anb'an winh t'a Jesús chi': Mamin, ¿mach ol ach ak'anoch t'a yol sk'ab' chamel chi'? xchi winh t'ay."
        },
        {
            "number": "21",
            "text": "Ayic ix yilan jun winh chi' winhaj Pedro, ix sk'anb'an winh t'a Jesús: --Mamin, xal jun winh sja tik, ¿tas ol ik'an scham winh? xchi winh t'ay."
        },
        {
            "number": "22",
            "text": "Yuj chi' ix yalan Jesús chi' t'a winh: --Taxonhej in gana pitzanto winh ayic ol in jaxoc, malaj ochi. Ha ach tik, ochanh tzak'an vuuj, xchi t'a winh."
        },
        {
            "number": "23",
            "text": "Yuj chi' ix el specal t'a skal eb' yicxo Dios to manh ol cham jun winh sk'ayb'um Jesús chi'. Palta maj yal-laj Jesús tato manh ol cham winh, anhej ix yala': Taxonhej in gana pitzanto winh ayic ol in jaxoc, malaj ochi, xchi."
        },
        {
            "number": "24",
            "text": "Aton jun winh k'ayb'um tik syak' testigoal sb'ha t'a juntzanh tik, ix stz'ib'ejcan winh. Cojtac to te yel juntzanh ix stz'ib'ejcan winh tik."
        },
        {
            "number": "25",
            "text": "Tzijtumto juntzanhxo tas ix sk'ulej Jesús. Q'uinaloc tato ix tz'ib'chajcan t'a junjunal, tzin na'a to max yab'laj jun yol yib'anhk’inal tik yic smolchajcan juntzanh uum b'aj tz'ib'ab'ilcan chi'. Amén"
        }
    ]
}