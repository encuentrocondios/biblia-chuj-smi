{
    "chapter": "26",
    "verses": [
        {
            "number": "1",
            "text": "Ayic ix lajvi yalan juntzanh chi' Jesús, ix yalanxi t'a eb' sk'ayb'um:"
        },
        {
            "number": "2",
            "text": "--Eyojtac, chab'ejocxo tz'och q'uinh yic sco naancoti tas aj yelnaccot eb' co mam quicham t'a Egipto. Ha in Ak'b'il in cot yuj Dios voch animail tik, ata' ol in ak'jococh t'a yol sk'ab' eb' ol in culusanchamoc, xchi t'a eb'."
        },
        {
            "number": "3",
            "text": "Axo eb' winh sat sacerdote, eb' winh k'ayb'um t'a ley Moisés yet' eb' winh ichamtac vinac, ix smolb'ej sb'a eb' winh t'a spat winhaj Caifás, winh sat sacerdote."
        },
        {
            "number": "4",
            "text": "Ata' ix laj yal eb' winh tas ol yutoc eb' winh yak'anoch es t'a yib'anh Jesús, yic syamchaj yuj eb' winh, smilancham eb' winh."
        },
        {
            "number": "5",
            "text": "Palta ix yalan eb' winh: --Max yal-laj co yaman winh t'a yol q'uinh tik, yujto ay smay ol q'ue somnaj eb' anima scot yoval t'ayonh yuj winh, xchi eb' winh."
        },
        {
            "number": "6",
            "text": "Ix k'och Jesús t'a Betania. Ix ochk'och t'a yol spat winhaj Simón. Ha t'a yic yalanhtaxo, penaay winh yuj jun yab'il scuchan lepra."
        },
        {
            "number": "7",
            "text": "Ayic k'ojanem Jesús sva'i, ix k'och jun ix ix t'ay. Yed'nac jun limeta ix sb'onac yet' jun q'uen scuch alabastro. B'ud'ud'i q'ueen t'a jun suk'uq'ui sjab' te caro stojol. Ix stob'anq'ue jun chi' ix t'a sjolom Jesús."
        },
        {
            "number": "8",
            "text": "Axo ix yilan jun chi' eb' sk'ayb'um Jesús chi', ix cot yoval eb' t'a ix. Ix laj yalanq'ue eb': --¿Tas yuj nab'anhej tz'ixtax jun tik?"
        },
        {
            "number": "9",
            "text": "Ha jun suk'uq'ui sjab' tik, te caro stojol. Octom ix chonhchaji, haxo stojol chi' tz'ak'ji t'a eb' meb'a', xchi eb'."
        },
        {
            "number": "10",
            "text": "Axo ix yab'an juntzanh chi' Jesús, ix yalan t'a eb': --¿Tas yuj tze tzuntzej ix? Ha jun sk'ulej ix tik t'ayin, wach' toni."
        },
        {
            "number": "11",
            "text": "Ha eb' meb'a' tzeyal chi', aynhejek' eb' eyed'oc. Palta a inxo tik, manh masaniloc tiempo ay in ek' eyed'oc."
        },
        {
            "number": "12",
            "text": "Ayocto ix yak'anoch jun suk'uq'ui sjab' tik ix t'a in nivanil tik, yic wach' listaxo vaj yet' in muquil."
        },
        {
            "number": "13",
            "text": "Val yel swal t'ayex, yalnhej b'ajtil ol aljoquel wach' ab'ix yic colnab'il t'a yol yib'anhk’inal tik, ol aljoc pax yab'ixal tas ix sk'ulej ix tik, yic ol najoccot ix, xchi t'a eb' winh."
        },
        {
            "number": "14",
            "text": "Ay jun winh t'a skal eb' winh slajchavanhil, aton winhaj Judas aj Queriot, ix b'at lolon winh yet' eb' winh sat sacerdote."
        },
        {
            "number": "15",
            "text": "Ix yalan winh t'a eb' winh icha tik: --Tato svak'och Jesús t'a yol e k'ab', ¿jantac tzin e tupu'? xchi winh. Yuj chi', 30 plata tumin ix ak'ji t'a winh yuj eb' winh."
        },
        {
            "number": "16",
            "text": "Yuj chi' ix sayan modo winh tas ol yutoc yak'anoch Jesús t'a yol sk'ab' eb'."
        },
        {
            "number": "17",
            "text": "Ha t'a jun sb'ab'el k'ual q'uinh svaji ixim pan malaj yich ayb'at t'a skal, ix k'och eb' sk'ayb'um Jesús t'ay, ix sk'anb'an eb': --¿B'ajtil a gana sco b'o b'aj ol onh vaoc yic sco naancoti tas aj yelnaccot eb' co mam quicham t'a Egipto? xchi eb' t'ay."
        },
        {
            "number": "18",
            "text": "--Ixiquec t'a chonhab'. Ay jun winh b'aj ol ex k'och t'a spat. Icha tik ol eyal t'a winh: Xchicot co k'ayb'umal to quenxonhej tiempo ayeq'ui. Yuj chi' syala' to t'a a pat tik ol wa qued' a onh sk'ayb'um onh tik, yic sco nacot yet'oc tas aj yelnaccot eb' co mam quicham t'a Egipto, xchi. Icha chi' tzeyutej eyalan t'a winh, xchi Jesús t'a eb'."
        },
        {
            "number": "19",
            "text": "Yuj chi', ix b'at eb' sk'ayb'um chi' sb'o icha ix yal chi'. Ix sb'oan eb' tas ol schi eb' t'a q'uinh chi'."
        },
        {
            "number": "20",
            "text": "Axo t'a k'ik'b'alil, ix k'och Jesús chi' vael yet' eb' sk'ayb'um chi'."
        },
        {
            "number": "21",
            "text": "Ayic van sva yet' eb', ix yalani: --Val yel swal t'ayex, ay jun t'a co cal tik ol in ak'anoch t'a yol sk'ab' chamel, xchi t'a eb'."
        },
        {
            "number": "22",
            "text": "Ix laj och eb' ilk'olal yab'an jun chi'. Yuj chi', junjun eb' ix och ijan sk'anb'an yab' t'ay: --Mamin, ¿tom a in? xchi junjun eb' t'ay."
        },
        {
            "number": "23",
            "text": "Yuj chi' ix yalan t'a eb': --Ha jun van sva ved' t'a jun uk'ab' ayek' t'a co nanhal tik, a ol in ak'anoch t'a yol sk'ab' chamel."
        },
        {
            "number": "24",
            "text": "Ha in tik, Ak'b'il in cot yuj Dios voch animail tik, palta yowalil ol in chamoc, icha yaj stz'ib'chajcan t'a Slolonel Dios. Palta te chuk yic jun ol in ak'anoch t'a yol sk'ab' chamel chi'. Octom maj uneajlaj. Tato icha chi', más wach' yico', xchi t'a eb'."
        },
        {
            "number": "25",
            "text": "Axo winhaj Judas, winh ol ak'anoch t'a yol sk'ab' chamel chi', ix alan t'ay: --Ach in k'ayb'umal, ¿tom a in? xchi winh. --Ha ach toni, xchi t'a winh."
        },
        {
            "number": "26",
            "text": "Ayic van sva yet' eb' sk'ayb'um chi', ix yik'anchaanh ixim pan. Ix yak'an yuj diosal yuj ixim. Ix lajwinhej chi', ix xepanb'at ixim, ix yak'an t'a eb' sk'ayb'um. --Vaanhec. Aton in nivanil tik, xchi t'a eb'."
        },
        {
            "number": "27",
            "text": "Ixlajwi chi', ix syaman jun vaso ayem yal sat uva t'a yool. Ix yak'an yuj diosal d'ha Dios yuj. Ix yak'anpax t'a eb'. --Mol uq'uejec jun tik e masanil."
        },
        {
            "number": "28",
            "text": "Yujto aton jun tik in chiq'uil. Yuj in chiq'uil tik ol elk'och jun strato Dios eyed'oc. Ol elcan in chiq'uil tik, yic wach' tzijtum mach ol ak'joc lajvoc smul yuj."
        },
        {
            "number": "29",
            "text": "Palta svalcan t'ayex ticnaic to manhxa b'aj ol vuk' yal sat te' uva, masanto t'a jun k'u ol vuk'xi eyed'oc, ayic ol wach' och co Mam Dios Yajalil, xchi t'a eb'."
        },
        {
            "number": "30",
            "text": "Ixlajwi sb'itan jun b'it eb' d'ha Dios, ix elta eb'. Ix b'at eb' t'a tzalan Olivo."
        },
        {
            "number": "31",
            "text": "Ata' ix yal Jesús t'a eb': --Masanil ex tik ol ex somchajcanel vuuj t'a jun ak'val tik. Yujto tz'ib'yajcan t'a Slolonel Dios: Ol in milcham winh tanhvum calnel. Axo nok' calnel chi', ol saclemcanb'at nok', xchi."
        },
        {
            "number": "32",
            "text": "Palta haxo yic ol in pitzvocxi, ol in b'ab'laj k'och eyuuj t'a Galilea, xchi t'a eb'."
        },
        {
            "number": "33",
            "text": "Axo winhaj Pedro ix alan t'ay: --Wach'chom ol somchajcanel spensar eb' t'ayach, palta a in tik, malaj b'ak'uinh ol in somchajeloc, xchi winh."
        },
        {
            "number": "34",
            "text": "--Val yel swal t'ayach, ha t'a jun ak'val tik, ayic manto ok' nok' caxlanh, oxel ol iq'uel t'a ib'anh ol alani to manh in ojtacoc, xchi Jesús t'a winh."
        },
        {
            "number": "35",
            "text": "--Wach'chom ol in miljoccham ed'oc, palta manh ol vala' to manh ach vojtacoc, xchi winhaj Pedro chi' t'ay. Anhejtona' icha chi' ix laj yal eb' sk'ayb'um chi' smasanil."
        },
        {
            "number": "36",
            "text": "Ixlajwi chi', ix k'och Jesús yet' eb' sk'ayb'um t'a Getsemaní. Ata' ix yal t'a eb': --Cananhec t'a tik. Ol b'at in lesalvoc t'a chi', xchi t'a eb'."
        },
        {
            "number": "37",
            "text": "Ixlajwi chi', ix yik'anb'at winhaj Pedro yet' chavanh eb' yuninal winhaj Zebedeo yet'oc. Ix och ijan Jesús scusi, ix och ilk'olal."
        },
        {
            "number": "38",
            "text": "Yuj chi' ix yalan t'a eb': --Tzin te cusi, ijan val tzin cham yuj cuselal. Cananhec t'a tik. Pitzanocab' ex ved'oc, xchi Jesús t'a eb'."
        },
        {
            "number": "39",
            "text": "Ixlajwi chi', ix snitzanb'at sb'a, ix em cuman ix emk'och snanhal sat t'a sat lu'um. Ix lesalvi icha tik: --Mamin, tato syala', iq'uek' jun yaelal tik t'a vib'anh. Palta mocab' ichoc in gana a in tik, palta ichocab' val a gana, xchi."
        },
        {
            "number": "40",
            "text": "Ixlajwi chi', ix k'och t'a eb' winh oxvanh chi', palta ix yilani, vaynac eb' winh. Yuj chi' ix yalan t'a winhaj Pedro: --¿Tom max yal pitzan ex junok hora ved'oc?"
        },
        {
            "number": "41",
            "text": "Hak'ek el e vayanh. Lesalvanhec, yic manh ol ex telvoc ayic tzex montajb'at t'a chukal. Ha co pensar, tek'an toni, palta haxo co nivanil, malaj yip, xchi t'a eb'."
        },
        {
            "number": "42",
            "text": "Ixlajwi chi', ix b'atxi lesal, ix yalan icha tik: --Mamin, tato max yal yek' jun yaelal tik t'a vib'anh, elocab'k'och tas nab'il uuj, xchi."
        },
        {
            "number": "43",
            "text": "Axo ix k'ochxi junelxo, ix yilani anheja' vaynac eb' sk'ayb'um chi', yujto max techaj vayanh yuj eb'."
        },
        {
            "number": "44",
            "text": "Yuj chi' ix canxi eb' yuj. Ix b'at lesalvixi t'a yoxelal. Ix yalanxi icha ix yutej yalan t'a sb'ab'elal."
        },
        {
            "number": "45",
            "text": "Axo ix k'ochxi t'a eb' sk'ayb'um chi', ix yalan t'a eb': --¿Tom anheja' vaynac ex? ¿Tom tonhej tzeyik' eyip? Ha ticnaic, a in Ak'b'il in cot yuj Dios voch animail tik, ix k'och yorail vak'jioch t'a yol sk'ab' eb' winh chuk."
        },
        {
            "number": "46",
            "text": "Q'ueanhec vaan, coyec, yujto lak'anxo ayek' winh ol in ak'anoch t'a yol sk'ab' eb' ajk'ool, xchi t'a eb' winh."
        },
        {
            "number": "47",
            "text": "Vanto yalani, ix javi winhaj Judas. Ha winh chi' nivanoc ayoch stz'acub'oc eb' uxluchvanh schecab' Jesús chi'. Tzijtum anima ix k'och yet' winh. Yed'nac yespada eb' yet' te te'. Ha eb' winh sat sacerdote yet' eb' winh ichamtac vinac ay yopisio t'a skal eb' israel chi' ix checancot eb'."
        },
        {
            "number": "48",
            "text": "Ha winhaj Judas chi', winh ol ak'anoch Jesús t'a yol sk'ab' eb', toxo ix slajtiej sb'a winh yet' eb'. Ix yalan winh icha tik: --Ha winh ol in tz'ub'elta sti', aton winh chi' tzeyama', xchi winh t'a eb'."
        },
        {
            "number": "49",
            "text": "Yuj chi', elanhchamel ix k'och winh t'a Jesús. Ix yalan winh t'ay: --Buenas noches, ach in k'ayb'umal, xchi winh t'ay. Ixlajwi chi', ix stz'ub'anelta sti' winh."
        },
        {
            "number": "50",
            "text": "--Ach vamigo, k'ulej tas tzul a k'uloc chi' t'a tik, xchi t'a winh. Ixlajwi chi', ix k'och umnaj eb' winh t'ay. Ix syaman eb' winh. Ix stzek'an eb' winh."
        },
        {
            "number": "51",
            "text": "Palta ay jun winh sk'ayb'um Jesús chi' ix ik'anq'ueta q'uen yespada. Ix stzepanel schiquin jun winh schecab' winh sat sacerdote."
        },
        {
            "number": "52",
            "text": "Yuj chi' ix yalan Jesús t'a winh sk'ayb'um chi': --Ak'xiem q'uen espada chi' t'a yol yatut, yujto a eb' tz'ak'an oval yet' q'uen espada, ol champax eb' yuj q'ueen."
        },
        {
            "number": "53",
            "text": "¿Tom manh ojtacoc, tato in gana tzin k'ancot d'ha Dios, aton in Mam, ek'to t'a 72 mil eb' ángel ol yak'cot in scol t'a elanhchamel?"
        },
        {
            "number": "54",
            "text": "Palta tato ol in k'ancoti, manh ol elk'ochlaj tas tz'ib'yajcan t'a Slolonel Dios, yujto tz'ib'yajcani to yowalil icha tik ol in ajoc, xchi Jesús."
        },
        {
            "number": "55",
            "text": "Ixlajwi chi', ix yalanpax t'a eb' winh ix k'och chi': --¿Tom yajal in t'a skal eb' tz'ak'an oval yet' eb' yajal tzeyila', yuj chi' eyed' eyespada yet' e te', tzex ja in eyama'? Junjun k'u tzex in k'ayb'an t'a yol yamaq'uil stemplo Dios, palta maj in eyam ta'."
        },
        {
            "number": "56",
            "text": "Palta icha ton tik ol aj yelk'och tas tz'ib'yajcan yuj eb' schecab' Dios t'a Slolonel, xchi t'a eb' winh. Ix actajcan yuj eb' sk'ayb'um chi' sch'ocoj. Ix b'at eb' elelal smasanil."
        },
        {
            "number": "57",
            "text": "Ha eb' winh ix yaman Jesús, ix yik'b'at eb' winh t'a winhaj Caifás, aton winh sat sacerdote. Ata' ix smolb'ej sb'a eb' k'ayb'um t'a ley Moisés yet' eb' winh ichamtac vinac ay yopisio."
        },
        {
            "number": "58",
            "text": "Axo winhaj Pedro, najat tzak'anto sb'at winh yuj. Ix ochk'och winh t'a yamaq'uil spat winh sat yaj t'a eb' winh chi'. Ix em k'ojan winh yet' eb' winh polencía, yic syilan winh tas ol ajoc."
        },
        {
            "number": "59",
            "text": "Axo eb' winh sat sacerdote, eb' winh ichamtac vinac yet' masanil eb' winh sat yajal, ix say juntzanh vinac eb' winh, yic syak'och es eb' t'a yib'anh Jesús chi' yic tz'och chamel t'a yib'anh."
        },
        {
            "number": "60",
            "text": "Manh jantacoc eb' ix k'ochi. Ix yak'anoch juntzanh es eb' t'a yib'anh. Palta malaj junok eb' ix elk'och tas ix yala'. k'ojank'olal to ix q'ue van chavanhxo vinac chi', ix yak'an val och es eb' t'a yib'anh."
        },
        {
            "number": "61",
            "text": "Ix yalan eb': --Ix cab' yalani: Ha in tik, syal in satanel stemplo Dios, haxo t'a schab'jial tzin b'oanxiq'uei, xchi, xchi eb'."
        },
        {
            "number": "62",
            "text": "Axo winh sat sacerdote, ix q'ue vaan, ix yalan winh t'a Jesús: --¿Tom max ach tak'vi jab'oc? ¿Tom max ab' juntzanh syak'och eb' winh tik t'a ib'anh? xchi winh t'ay."
        },
        {
            "number": "63",
            "text": "Axo Jesús tz'innhej xchi. Yuj chi' ix yalanxi winh t'ay: --Al t'ayonh, tato Cristo ach, tato Yuninal ach Dios. Yovalil tzal t'a sat Dios pitzan, tato yel tzala', xchi winh t'ay."
        },
        {
            "number": "64",
            "text": "--Ha in ton tik, icha tzal chi'. Svalanpax t'ayex, a in Ak'b'il in cot yuj Dios voch animail tik, ol in eyila', k'ojan in em t'a swach' k'ab' Dios, aton Jun niwan spoder. Ol eyilpax vemul t'a skal asun t'a satcha’anh, xchi Jesús t'a winh."
        },
        {
            "number": "65",
            "text": "Ayic ix yab'an juntzanh chi' winh sat sacerdote chi', ix snhik'chitan spichul winh scot yoval. Ix yalan winh t'a eb' yetyajalil chi': --Ha jun winh tik sb'uchvaj winh d'ha Dios. ¿Tasto tz'och testigo sco saya'? Toxo ix cab' sb'uchvaj winh."
        },
        {
            "number": "66",
            "text": "¿Tas xe chi yuj winh ticnaic? xchi winh. --Ix och smul winh. Smoj scham winh, xchi eb' winh."
        },
        {
            "number": "67",
            "text": "Ixlajwi chi', ix tzub'aj sat Jesús chi' yuj eb'. Ix d'ob'jib'at sti', ay pax eb' ix tz'itanb'at sat."
        },
        {
            "number": "68",
            "text": "Ix yalan eb' t'ay: --Ha ach nivanoc tzach alnax Cristoal tik, ala' mach tzach mak'ani, xchi eb' t'ay."
        },
        {
            "number": "69",
            "text": "Axo winhaj Pedro, k'ojanek' winh t'a yamaq'uil jun pat chi'. Ix k'och jun ix criada t'a winh. --Ha ach tik, etb'eyum a b'a yet' Jesús aj Nazaret tik, xchi ix t'a winh."
        },
        {
            "number": "70",
            "text": "Palta ix yiq'uel winh t'a yib'anh t'a yichanh eb' smasanil: --Ha jun tzal tik, manh vojtacoclaj, xchi winh t'a ix."
        },
        {
            "number": "71",
            "text": "Axo yic ix elta winhaj Pedro chi' t'a sti' spuertail amak', ix ilji winh yuj junxo ix. --Aton jun winh tik, yetb'eyum sb'a yet' Jesús aj Nazaret tik, xchi ix."
        },
        {
            "number": "72",
            "text": "Palta ix yik'anxiel winh t'a yib'anh. Ix slocan sb'i Dios winh: --Manh vojtacoclaj jun winh tik, xchi winh t'a eb'."
        },
        {
            "number": "73",
            "text": "Junanto rato chi', ix k'och eb' aytaxon ek' ta' t'a winhaj Pedro chi', ix yalan eb' t'a winh: --Val yel, etb'eyum a b'a yet' eb' sk'ayb'um Jesús tik, yujto lajan a lolon yet' eb' scab'i, xchi eb'."
        },
        {
            "number": "74",
            "text": "Yuj chi', ix sk'anancot yoval sk'ool Dios winh t'a yib'anh. Ix slocan sb'i Dios winh: --Ha jun winh tik, manh vojtacoclaj winh, xchi winh t'a eb'. Van to yalan jun chi' winh, ix ok' nok' caxlanh."
        },
        {
            "number": "75",
            "text": "Yuj chi', ix snaancot winh tas ix yal Jesús, ayic ix yalan icha tik: Ayic mantzac ok' nok' caxlanh, oxel ol iq'uel t'a ib'anh to manh in ojtacoc, xchi t'a winh. Yuj chi' ix sb'esanelta sb'a winhaj Pedro chi', ix te ok' winh sik'lab'il."
        }
    ]
}