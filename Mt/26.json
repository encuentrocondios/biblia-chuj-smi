{
    "chapter": "26",
    "verses": [
        {
            "number": "1",
            "text": "Ayic ix lajvi yalan juntzanh chi' Jesús, ix yalanxi d'a eb' sk'ayb'um:"
        },
        {
            "number": "2",
            "text": "--Eyojtac, chab'ejocxo tz'och q'uinh yic sco naancoti tas aj yelnaccot eb' co mam quicham d'a Egipto. A in Ak'b'il in cot yuj Dios voch animail tic, ata' ol in ak'jococh d'a yol sk'ab' eb' ol in culusanchamoc, xchi d'a eb'."
        },
        {
            "number": "3",
            "text": "Axo eb' vinh sat sacerdote, eb' vinh k'ayb'um d'a ley Moisés yed' eb' vinh ichamtac vinac, ix smolb'ej sb'a eb' vinh d'a spat vinhaj Caifás, vinh sat sacerdote."
        },
        {
            "number": "4",
            "text": "Ata' ix laj yal eb' vinh tas ol yutoc eb' vinh yak'anoch es d'a yib'anh Jesús, yic syamchaj yuj eb' vinh, smilancham eb' vinh."
        },
        {
            "number": "5",
            "text": "Palta ix yalan eb' vinh: --Max yal-laj co yaman vinh d'a yol q'uinh tic, yujto ay smay ol q'ue somnaj eb' anima scot yoval d'ayonh yuj vinh, xchi eb' vinh."
        },
        {
            "number": "6",
            "text": "Ix k'och Jesús d'a Betania. Ix ochk'och d'a yol spat vinhaj Simón. A d'a yic yalanhtaxo, penaay vinh yuj jun yab'il scuchan lepra."
        },
        {
            "number": "7",
            "text": "Ayic k'ojanem Jesús sva'i, ix k'och jun ix ix d'ay. Yed'nac jun limeta ix sb'onac yed' jun q'uen scuch alabastro. B'ud'ud'i q'ueen d'a jun suk'uq'ui sjab' te caro stojol. Ix stob'anq'ue jun chi' ix d'a sjolom Jesús."
        },
        {
            "number": "8",
            "text": "Axo ix yilan jun chi' eb' sk'ayb'um Jesús chi', ix cot yoval eb' d'a ix. Ix laj yalanq'ue eb': --¿Tas yuj nab'anhej tz'ixtax jun tic?"
        },
        {
            "number": "9",
            "text": "A jun suk'uq'ui sjab' tic, te caro stojol. Octom ix chonhchaji, axo stojol chi' tz'ak'ji d'a eb' meb'a', xchi eb'."
        },
        {
            "number": "10",
            "text": "Axo ix yab'an juntzanh chi' Jesús, ix yalan d'a eb': --¿Tas yuj tze tzuntzej ix? A jun sk'ulej ix tic d'ayin, vach' toni."
        },
        {
            "number": "11",
            "text": "A eb' meb'a' tzeyal chi', aynhejek' eb' eyed'oc. Palta a inxo tic, manh masaniloc tiempo ay in ek' eyed'oc."
        },
        {
            "number": "12",
            "text": "Ayocto ix yak'anoch jun suk'uq'ui sjab' tic ix d'a in nivanil tic, yic vach' listaxo vaj yed' in muquil."
        },
        {
            "number": "13",
            "text": "Val yel sval d'ayex, yalnhej b'ajtil ol aljoquel vach' ab'ix yic colnab'il d'a yolyib'anhq'uinal tic, ol aljoc pax yab'ixal tas ix sk'ulej ix tic, yic ol najoccot ix, xchi d'a eb' vinh."
        },
        {
            "number": "14",
            "text": "Ay jun vinh d'a scal eb' vinh slajchavanhil, aton vinhaj Judas aj Queriot, ix b'at lolon vinh yed' eb' vinh sat sacerdote."
        },
        {
            "number": "15",
            "text": "Ix yalan vinh d'a eb' vinh icha tic: --Tato svak'och Jesús d'a yol e k'ab', ¿jantac tzin e tupu'? xchi vinh. Yuj chi', 30 plata tumin ix ak'ji d'a vinh yuj eb' vinh."
        },
        {
            "number": "16",
            "text": "Yuj chi' ix sayan modo vinh tas ol yutoc yak'anoch Jesús d'a yol sk'ab' eb'."
        },
        {
            "number": "17",
            "text": "A d'a jun sb'ab'el k'ual q'uinh svaji ixim pan malaj yich ayb'at d'a scal, ix k'och eb' sk'ayb'um Jesús d'ay, ix sk'anb'an eb': --¿B'ajtil a gana sco b'o b'aj ol onh vaoc yic sco naancoti tas aj yelnaccot eb' co mam quicham d'a Egipto? xchi eb' d'ay."
        },
        {
            "number": "18",
            "text": "--Ixiquec d'a chonhab'. Ay jun vinh b'aj ol ex k'och d'a spat. Icha tic ol eyal d'a vinh: Xchicot co k'ayb'umal to quenxonhej tiempo ayeq'ui. Yuj chi' syala' to d'a a pat tic ol va qued' a onh sk'ayb'um onh tic, yic sco nacot yed'oc tas aj yelnaccot eb' co mam quicham d'a Egipto, xchi. Icha chi' tzeyutej eyalan d'a vinh, xchi Jesús d'a eb'."
        },
        {
            "number": "19",
            "text": "Yuj chi', ix b'at eb' sk'ayb'um chi' sb'o icha ix yal chi'. Ix sb'oan eb' tas ol schi eb' d'a q'uinh chi'."
        },
        {
            "number": "20",
            "text": "Axo d'a q'uik'b'alil, ix k'och Jesús chi' vael yed' eb' sk'ayb'um chi'."
        },
        {
            "number": "21",
            "text": "Ayic van sva yed' eb', ix yalani: --Val yel sval d'ayex, ay jun d'a co cal tic ol in ak'anoch d'a yol sk'ab' chamel, xchi d'a eb'."
        },
        {
            "number": "22",
            "text": "Ix laj och eb' ilk'olal yab'an jun chi'. Yuj chi', junjun eb' ix och ijan sk'anb'an yab' d'ay: --Mamin, ¿tom a in? xchi junjun eb' d'ay."
        },
        {
            "number": "23",
            "text": "Yuj chi' ix yalan d'a eb': --A jun van sva ved' d'a jun uk'ab' ayek' d'a co nanhal tic, a ol in ak'anoch d'a yol sk'ab' chamel."
        },
        {
            "number": "24",
            "text": "A in tic, Ak'b'il in cot yuj Dios voch animail tic, palta yovalil ol in chamoc, icha yaj stz'ib'chajcan d'a Slolonel Dios. Palta te chuc yic jun ol in ak'anoch d'a yol sk'ab' chamel chi'. Octom maj uneajlaj. Tato icha chi', más vach' yico', xchi d'a eb'."
        },
        {
            "number": "25",
            "text": "Axo vinhaj Judas, vinh ol ak'anoch d'a yol sk'ab' chamel chi', ix alan d'ay: --Ach in k'ayb'umal, ¿tom a in? xchi vinh. --A ach toni, xchi d'a vinh."
        },
        {
            "number": "26",
            "text": "Ayic van sva yed' eb' sk'ayb'um chi', ix yik'anchaanh ixim pan. Ix yak'an yuj diosal yuj ixim. Ix lajvinhej chi', ix xepanb'at ixim, ix yak'an d'a eb' sk'ayb'um. --Vaanhec. Aton in nivanil tic, xchi d'a eb'."
        },
        {
            "number": "27",
            "text": "Ix lajvi chi', ix syaman jun vaso ayem yal sat uva d'a yool. Ix yak'an yuj diosal d'a Dios yuuj. Ix yak'anpax d'a eb'. --Mol uq'uejec jun tic e masanil."
        },
        {
            "number": "28",
            "text": "Yujto aton jun tic in chiq'uil. Yuj in chiq'uil tic ol elk'och jun strato Dios eyed'oc. Ol elcan in chiq'uil tic, yic vach' tzijtum mach ol ak'joc lajvoc smul yuuj."
        },
        {
            "number": "29",
            "text": "Palta svalcan d'ayex ticnaic to manhxa b'aj ol vuk' yal sat te' uva, masanto d'a jun k'u ol vuk'xi eyed'oc, ayic ol vach' och co Mam Dios Yajalil, xchi d'a eb'."
        },
        {
            "number": "30",
            "text": "Ix lajvi sb'itan jun b'it eb' d'a Dios, ix elta eb'. Ix b'at eb' d'a tzalan Olivo."
        },
        {
            "number": "31",
            "text": "Ata' ix yal Jesús d'a eb': --Masanil ex tic ol ex somchajcanel vuuj d'a jun ak'val tic. Yujto tz'ib'yajcan d'a Slolonel Dios: Ol in milcham vinh tanhvum calnel. Axo nok' calnel chi', ol saclemcanb'at nok', xchi."
        },
        {
            "number": "32",
            "text": "Palta axo yic ol in pitzvocxi, ol in b'ab'laj k'och eyuuj d'a Galilea, xchi d'a eb'."
        },
        {
            "number": "33",
            "text": "Axo vinhaj Pedro ix alan d'ay: --Vach'chom ol somchajcanel spensar eb' d'ayach, palta a in tic, malaj b'aq'uinh ol in somchajeloc, xchi vinh."
        },
        {
            "number": "34",
            "text": "--Val yel sval d'ayach, a d'a jun ak'val tic, ayic manto ok' nok' caxlanh, oxel ol iq'uel d'a ib'anh ol alani to manh in ojtacoc, xchi Jesús d'a vinh."
        },
        {
            "number": "35",
            "text": "--Vach'chom ol in miljoccham ed'oc, palta manh ol vala' to manh ach vojtacoc, xchi vinhaj Pedro chi' d'ay. Anhejtona' icha chi' ix laj yal eb' sk'ayb'um chi' smasanil."
        },
        {
            "number": "36",
            "text": "Ix lajvi chi', ix k'och Jesús yed' eb' sk'ayb'um d'a Getsemaní. Ata' ix yal d'a eb': --Cananhec d'a tic. Ol b'at in lesalvoc d'a chi', xchi d'a eb'."
        },
        {
            "number": "37",
            "text": "Ix lajvi chi', ix yik'anb'at vinhaj Pedro yed' chavanh eb' yuninal vinhaj Zebedeo yed'oc. Ix och ijan Jesús scusi, ix och ilk'olal."
        },
        {
            "number": "38",
            "text": "Yuj chi' ix yalan d'a eb': --Tzin te cusi, ijan val tzin cham yuj cuselal. Cananhec d'a tic. Pitzanocab' ex ved'oc, xchi Jesús d'a eb'."
        },
        {
            "number": "39",
            "text": "Ix lajvi chi', ix snitzanb'at sb'a, ix em cuman ix emk'och snanhal sat d'a sat luum. Ix lesalvi icha tic: --Mamin, tato syala', iq'uek' jun yaelal tic d'a vib'anh. Palta mocab' ichoc in gana a in tic, palta ichocab' val a gana, xchi."
        },
        {
            "number": "40",
            "text": "Ix lajvi chi', ix k'och d'a eb' vinh oxvanh chi', palta ix yilani, vaynac eb' vinh. Yuj chi' ix yalan d'a vinhaj Pedro: --¿Tom max yal pitzan ex junoc hora ved'oc?"
        },
        {
            "number": "41",
            "text": "Aq'uec el e vayanh. Lesalvanhec, yic manh ol ex telvoc ayic tzex montajb'at d'a chucal. A co pensar, tek'an toni, palta axo co nivanil, malaj yip, xchi d'a eb'."
        },
        {
            "number": "42",
            "text": "Ix lajvi chi', ix b'atxi lesal, ix yalan icha tic: --Mamin, tato max yal yek' jun yaelal tic d'a vib'anh, elocab'k'och tas nab'il uuj, xchi."
        },
        {
            "number": "43",
            "text": "Axo ix k'ochxi junelxo, ix yilani anheja' vaynac eb' sk'ayb'um chi', yujto max techaj vayanh yuj eb'."
        },
        {
            "number": "44",
            "text": "Yuj chi' ix canxi eb' yuuj. Ix b'at lesalvixi d'a yoxelal. Ix yalanxi icha ix yutej yalan d'a sb'ab'elal."
        },
        {
            "number": "45",
            "text": "Axo ix k'ochxi d'a eb' sk'ayb'um chi', ix yalan d'a eb': --¿Tom anheja' vaynac ex? ¿Tom tonhej tzeyik' eyip? A ticnaic, a in Ak'b'il in cot yuj Dios voch animail tic, ix k'och yorail vak'jioch d'a yol sk'ab' eb' vinh chuc."
        },
        {
            "number": "46",
            "text": "Q'ueanhec vaan, coyec, yujto lak'anxo ayek' vinh ol in ak'anoch d'a yol sk'ab' eb' ajk'ool, xchi d'a eb' vinh."
        },
        {
            "number": "47",
            "text": "Vanto yalani, ix javi vinhaj Judas. A vinh chi' nivanoc ayoch stz'acub'oc eb' uxluchvanh schecab' Jesús chi'. Tzijtum anima ix k'och yed' vinh. Yed'nac yespada eb' yed' te te'. A eb' vinh sat sacerdote yed' eb' vinh ichamtac vinac ay yopisio d'a scal eb' israel chi' ix checancot eb'."
        },
        {
            "number": "48",
            "text": "A vinhaj Judas chi', vinh ol ak'anoch Jesús d'a yol sk'ab' eb', toxo ix slajtiej sb'a vinh yed' eb'. Ix yalan vinh icha tic: --A vinh ol in tz'ub'elta sti', aton vinh chi' tzeyama', xchi vinh d'a eb'."
        },
        {
            "number": "49",
            "text": "Yuj chi', elanhchamel ix k'och vinh d'a Jesús. Ix yalan vinh d'ay: --Buenas noches, ach in k'ayb'umal, xchi vinh d'ay. Ix lajvi chi', ix stz'ub'anelta sti' vinh."
        },
        {
            "number": "50",
            "text": "--Ach vamigo, k'ulej tas tzul a k'uloc chi' d'a tic, xchi d'a vinh. Ix lajvi chi', ix k'och umnaj eb' vinh d'ay. Ix syaman eb' vinh. Ix stzek'an eb' vinh."
        },
        {
            "number": "51",
            "text": "Palta ay jun vinh sk'ayb'um Jesús chi' ix ik'anq'ueta q'uen yespada. Ix stzepanel schiquin jun vinh schecab' vinh sat sacerdote."
        },
        {
            "number": "52",
            "text": "Yuj chi' ix yalan Jesús d'a vinh sk'ayb'um chi': --Ak'xiem q'uen espada chi' d'a yol yatut, yujto a eb' tz'ak'an oval yed' q'uen espada, ol champax eb' yuj q'ueen."
        },
        {
            "number": "53",
            "text": "¿Tom manh ojtacoc, tato in gana tzin k'ancot d'a Dios, aton in Mam, ek'to d'a 72 mil eb' ángel ol yak'cot in scol d'a elanhchamel?"
        },
        {
            "number": "54",
            "text": "Palta tato ol in k'ancoti, manh ol elk'ochlaj tas tz'ib'yajcan d'a Slolonel Dios, yujto tz'ib'yajcani to yovalil icha tic ol in ajoc, xchi Jesús."
        },
        {
            "number": "55",
            "text": "Ix lajvi chi', ix yalanpax d'a eb' vinh ix k'och chi': --¿Tom yajal in d'a scal eb' tz'ak'an oval yed' eb' yajal tzeyila', yuj chi' eyed' eyespada yed' e te', tzex ja in eyama'? Junjun k'u tzex in k'ayb'an d'a yol yamaq'uil stemplo Dios, palta maj in eyam ta'."
        },
        {
            "number": "56",
            "text": "Palta icha ton tic ol aj yelk'och tas tz'ib'yajcan yuj eb' schecab' Dios d'a Slolonel, xchi d'a eb' vinh. Ix actajcan yuj eb' sk'ayb'um chi' sch'ocoj. Ix b'at eb' elelal smasanil."
        },
        {
            "number": "57",
            "text": "A eb' vinh ix yaman Jesús, ix yik'b'at eb' vinh d'a vinhaj Caifás, aton vinh sat sacerdote. Ata' ix smolb'ej sb'a eb' k'ayb'um d'a ley Moisés yed' eb' vinh ichamtac vinac ay yopisio."
        },
        {
            "number": "58",
            "text": "Axo vinhaj Pedro, najat tzak'anto sb'at vinh yuuj. Ix ochk'och vinh d'a yamaq'uil spat vinh sat yaj d'a eb' vinh chi'. Ix em k'ojan vinh yed' eb' vinh polencía, yic syilan vinh tas ol ajoc."
        },
        {
            "number": "59",
            "text": "Axo eb' vinh sat sacerdote, eb' vinh ichamtac vinac yed' masanil eb' vinh sat yajal, ix say juntzanh vinac eb' vinh, yic syak'och es eb' d'a yib'anh Jesús chi' yic tz'och chamel d'a yib'anh."
        },
        {
            "number": "60",
            "text": "Manh jantacoc eb' ix k'ochi. Ix yak'anoch juntzanh es eb' d'a yib'anh. Palta malaj junoc eb' ix elk'och tas ix yala'. k'ojank'olal to ix q'ue van chavanhxo vinac chi', ix yak'an val och es eb' d'a yib'anh."
        },
        {
            "number": "61",
            "text": "Ix yalan eb': --Ix cab' yalani: A in tic, syal in satanel stemplo Dios, axo d'a schab'jial tzin b'oanxiq'uei, xchi, xchi eb'."
        },
        {
            "number": "62",
            "text": "Axo vinh sat sacerdote, ix q'ue vaan, ix yalan vinh d'a Jesús: --¿Tom max ach tak'vi jab'oc? ¿Tom max ab' juntzanh syak'och eb' vinh tic d'a ib'anh? xchi vinh d'ay."
        },
        {
            "number": "63",
            "text": "Axo Jesús tz'innhej xchi. Yuj chi' ix yalanxi vinh d'ay: --Al d'ayonh, tato Cristo ach, tato Yuninal ach Dios. Yovalil tzal d'a sat Dios pitzan, tato yel tzala', xchi vinh d'ay."
        },
        {
            "number": "64",
            "text": "--A in ton tic, icha tzal chi'. Svalanpax d'ayex, a in Ak'b'il in cot yuj Dios voch animail tic, ol in eyila', k'ojan in em d'a svach' k'ab' Dios, aton Jun nivan spoder. Ol eyilpax vemul d'a scal asun d'a satchaanh, xchi Jesús d'a vinh."
        },
        {
            "number": "65",
            "text": "Ayic ix yab'an juntzanh chi' vinh sat sacerdote chi', ix snhik'chitan spichul vinh scot yoval. Ix yalan vinh d'a eb' yetyajalil chi': --A jun vinh tic sb'uchvaj vinh d'a Dios. ¿Tasto tz'och testigo sco saya'? Toxo ix cab' sb'uchvaj vinh."
        },
        {
            "number": "66",
            "text": "¿Tas xe chi yuj vinh ticnaic? xchi vinh. --Ix och smul vinh. Smoj scham vinh, xchi eb' vinh."
        },
        {
            "number": "67",
            "text": "Ix lajvi chi', ix tzub'aj sat Jesús chi' yuj eb'. Ix d'ob'jib'at sti', ay pax eb' ix tz'itanb'at sat."
        },
        {
            "number": "68",
            "text": "Ix yalan eb' d'ay: --A ach nivanoc tzach alnax Cristoal tic, ala' mach tzach mak'ani, xchi eb' d'ay."
        },
        {
            "number": "69",
            "text": "Axo vinhaj Pedro, k'ojanek' vinh d'a yamaq'uil jun pat chi'. Ix k'och jun ix criada d'a vinh. --A ach tic, etb'eyum a b'a yed' Jesús aj Nazaret tic, xchi ix d'a vinh."
        },
        {
            "number": "70",
            "text": "Palta ix yiq'uel vinh d'a yib'anh d'a yichanh eb' smasanil: --A jun tzal tic, manh vojtacoclaj, xchi vinh d'a ix."
        },
        {
            "number": "71",
            "text": "Axo yic ix elta vinhaj Pedro chi' d'a sti' spuertail amak', ix ilji vinh yuj junxo ix. --Aton jun vinh tic, yetb'eyum sb'a yed' Jesús aj Nazaret tic, xchi ix."
        },
        {
            "number": "72",
            "text": "Palta ix yik'anxiel vinh d'a yib'anh. Ix slocan sb'i Dios vinh: --Manh vojtacoclaj jun vinh tic, xchi vinh d'a eb'."
        },
        {
            "number": "73",
            "text": "Junanto rato chi', ix k'och eb' aytaxon ek' ta' d'a vinhaj Pedro chi', ix yalan eb' d'a vinh: --Val yel, etb'eyum a b'a yed' eb' sk'ayb'um Jesús tic, yujto lajan a lolon yed' eb' scab'i, xchi eb'."
        },
        {
            "number": "74",
            "text": "Yuj chi', ix sk'anancot yoval sk'ool Dios vinh d'a yib'anh. Ix slocan sb'i Dios vinh: --A jun vinh tic, manh vojtacoclaj vinh, xchi vinh d'a eb'. Van to yalan jun chi' vinh, ix ok' nok' caxlanh."
        },
        {
            "number": "75",
            "text": "Yuj chi', ix snaancot vinh tas ix yal Jesús, ayic ix yalan icha tic: Ayic mantzac ok' nok' caxlanh, oxel ol iq'uel d'a ib'anh to manh in ojtacoc, xchi d'a vinh. Yuj chi' ix sb'esanelta sb'a vinhaj Pedro chi', ix te ok' vinh sik'lab'il."
        }
    ]
}