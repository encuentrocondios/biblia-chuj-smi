{
    "chapter": "27",
    "verses": [
        {
            "number": "1",
            "text": "Axo ix q'uinhib'i, ix smolb'an sb'a eb' sat sacerdote smasanil yet' eb' ichamtac vinac ay yopisio t'a skal eb' israel. Ix laj yalan eb' tas ol yutoc eb' yak'anoch chamel t'a yib'anh Jesús."
        },
        {
            "number": "2",
            "text": "Yuj chi', ix stzek' eb', ix yik'anb'at eb', xid' yak'anoch eb' t'a yol sk'ab' winhaj Poncio Pilato, aton winh gobernador."
        },
        {
            "number": "3",
            "text": "Ha winhaj Judas, winh ix ak'anoch Jesús t'a yol sk'ab' eb' winh, ayic ix yab'an winh to ix och chamel t'a yib'anh Jesús chi', ix snaan sb'a sk'ool winh. Ix b'atxi winh b'aj ay eb' winh sat sacerdote yet' eb' winh ichamtac vinac, yujto ix snib'ej winh ix yak'xi meltzaj 30 plata tumin ix scha t'a eb' winh."
        },
        {
            "number": "4",
            "text": "Yuj chi', ix yalan winh t'a eb' winh: --Ix och val in mul, yujto ix vak'och Jesús chi' t'a yol sk'ab' chamel, palta malaj jab'oc smul, xchi winh. Palta ix yalan eb' winh: --Ha onh tik, malaj coch t'a a mul chi'. Ha chumxo t'a chi', xchi eb' winh."
        },
        {
            "number": "5",
            "text": "Ha ix yab'an jun chi' winh, ix syumancan och juntzanh tumin chi' winh t'a yol yamaq'uil stemplo Dios. Ixlajwi chi', ix b'at winh sd'unhb'ejcham sb'a."
        },
        {
            "number": "6",
            "text": "Axo eb' winh sat sacerdote ix sik'anq'ue q'uen tumin chi', ix yalan eb' winh: --Max yal-laj cak'anoch juntzanh tumin tik t'a skal q'uen ofrenda, yujto ix manjicham jun winh yuj q'ueen, xchi eb' winh."
        },
        {
            "number": "7",
            "text": "Yuj chi', ix laj yal-lan yab' eb' winh. Ix yalan eb' winh tas ol och q'ueen. Ixlajwi chi', ix smanan jun sluum jun winh tz'acum eb' winh, yic ata' smucji eb' ch'oc chonhab'il slaj chami."
        },
        {
            "number": "8",
            "text": "Yuj chi', Slumal Chik' ix sb'iejkan jun lugar chi'. Icha chi' ix sb'iejnhejcani."
        },
        {
            "number": "9",
            "text": "Icha chi' ix aj yelk'och tas yalnaccan winhaj Jeremías schecab' Dios t'a peca', ayic yalannaccani: Ix yik' 30 plata tumin eb', aton stojol jantac snanac eb' aj Israel."
        },
        {
            "number": "10",
            "text": "Ha t'a jun tumin chi' ix manjiel sluum jun winh tz'acum. Icha chi' yalnaccan Dios Cajal t'ayin, xchi."
        },
        {
            "number": "11",
            "text": "Ayic ix k'och Jesús t'a yichanh winhaj Pilato, winh gobernador, ix sk'anb'an winh t'ay: --¿Tom a ach tik, Sreyal ach eb' israel? xchi winh t'ay. --Yel ton tzala', xchi."
        },
        {
            "number": "12",
            "text": "Axo eb' winh sat sacerdote yet' eb' winh ichamtac vinac, ix yak'b'at eb' winh t'a yib'anh, palta maj tak'voclaj."
        },
        {
            "number": "13",
            "text": "Yuj chi' ix yalanxi winhaj Pilato chi' t'ay: --¿Tom max ab' juntzanh tas syak'och eb' winh t'a ib'anh tik? xchi winh t'ay."
        },
        {
            "number": "14",
            "text": "Palta manh val jab'oc ix tak'vi. Yuj chi' ix te sat sk'ool winh yuj."
        },
        {
            "number": "15",
            "text": "Ha t'a junjun ab'il t'a sk'ual q'uinh, tz'ak'jielta junjun eb' preso yuj winh gobernador, ato syala', mach sk'anelta eb' anima."
        },
        {
            "number": "16",
            "text": "Ha t'a preso chi' ayoch jun winh scuchan Barrabás. Ojtacab'il winh yuj eb' anima smasanil."
        },
        {
            "number": "17",
            "text": "Ayic molanek' eb' chi', ix sk'anb'an winhaj Pilato chi' t'a eb': --¿Mach junok e gana svaq'uel t'a libre, am winhaj Barrabás, mato a Jesús, syal eb' Cristoal? xchi winh t'a eb'."
        },
        {
            "number": "18",
            "text": "Icha chi' ix yal winh, yujto yojtactaxon winh to yuj schichonk'olal eb' winh sacerdote ix ak'jioch Jesús chi' t'a yol sk'ab' winh."
        },
        {
            "number": "19",
            "text": "k'ojanem winhaj Pilato chi' t'a sdespacho, ix k'och schecab' ix yetb'eyum winh t'ay. Ix yalanb'at ix: Manh a locb'ej a b'ha t'a winh tojol spensar chi', yujto ix in vayichej winh q'uiq'ui. Tzin xivb'at yuj jun in vayich chi', xchi ix."
        },
        {
            "number": "20",
            "text": "Palta haxo eb' winh sat sacerdote yet' eb' winh ichamtac vinac ix ak'an sk'ool eb' anima, yic a winhaj Barrabás sk'anelta eb'. Axo Jesús sk'an cham eb'."
        },
        {
            "number": "21",
            "text": "Ix sk'anb'anxi winh gobernador chi' t'a eb': --¿Mach junok eb' chavanh tik e gana svaq'uelta t'a libre? xchi winh. --Ha winhaj Barrabás co gana tzaq'uelta, xchi eb'."
        },
        {
            "number": "22",
            "text": "--Palta ¿tas ol vutoc Jesús, tz'aljipax Cristoal tik? xchi winh. --Culusejq'uei, xchi eb' smasanil."
        },
        {
            "number": "23",
            "text": "--Palta ¿tas val junok chukal ix sk'ulej winh tzeyila'? xchi winh. Palta ix q'ue umnaj eb' yalani: --Culusejq'uei, xchi eb'."
        },
        {
            "number": "24",
            "text": "Axo ix yilan winhaj Pilato chi' to max yak' ganar winh scolan Jesús, tonhej ix wach' q'ue somnaj eb' anima yalan yuj. Yuj chi', ix schec winh ik'jicot jab' yaal. Ix sb'icanel sk'ab' winh t'a yichanh eb' anima chi' smasanil. Icha chi' ix yutej winh sch'oxan t'a eb' to manh locanoc winh yet' eb'. Ix yalanxi winh t'a eb': --Ha in tik malaj voch t'a schamel winh tojol spensar tik. E chumxo t'a chi', xchi winh t'a eb'."
        },
        {
            "number": "25",
            "text": "Yuj chi', ix laj yalan eb' smasanil t'a winh: --Ochocab'kan schamel winh chi' co muloc yet' t'a yib'anh eb' cuninal, xchi eb'."
        },
        {
            "number": "26",
            "text": "Ayic ix yab'an jun chi' winh, ix ak'jielta winhaj Barrabás chi' t'a libre. Axo Jesús ix schec mak'joc winh. Ix ak'jioch t'a yol sk'ab' eb' sculusanq'uei."
        },
        {
            "number": "27",
            "text": "Axo eb' winh soldado yic winh yajal chi', ix yik'anb'at Jesús eb' t'a spat winh. Ata' ix yavtejcot eb' soldado eb' masanil."
        },
        {
            "number": "28",
            "text": "Ix squichan el spichul Jesús eb' winh. Ix yak'anoch junxo pichul chacchac eb' winh t'ay."
        },
        {
            "number": "29",
            "text": "Ix sjalan setan jun te' q'uiix eb' winh. Ix yak'anq'ue eb' winh t'a sjolom scoronaoc, yic lajan tz'aj yilji icha junok rey snaan eb' winh. Ix yak'och jun te' aj eb' winh sk'ocochoc t'a swach' k'ab'. Ixlajwi chi', ix laj stz'acan em cuman sb'a eb' winh t'a yichanh. Ix laj b'uchvaj eb' winh t'ay. Ix laj stz'acan yal eb' winh t'ay: --Tzalajanh ach sreyal eb' israel, xchi eb' winh."
        },
        {
            "number": "30",
            "text": "Ix tzub'aj yuj eb' winh. Ix tok'jiek' te' aj chi' t'ay. Ix ste pajanoch te' eb' winh t'a sjolom."
        },
        {
            "number": "31",
            "text": "Ayic ix lajvi sb'uchvaj eb' winh t'ay, ix squichanxiel jun pichul chacchac chi' eb' winh t'ay. Ix yak'anxioch spichultaxon chi' eb' winh. Ichato chi' ix yik'anb'at eb' winh b'aj ol culusajq'ueoc."
        },
        {
            "number": "32",
            "text": "Ayic van sb'at eb' winh yet' Jesús, ix ilchajel jun winh aj Cirene scuchan Simón yuj eb' winh. Ix ak'ji pural winh yuj eb' winh yic scuchanb'at te' sculusal Jesús chi'."
        },
        {
            "number": "33",
            "text": "Icha chi' ix aj sk'och eb' t'a jun lugar scuch Gólgota. Ha Gólgota chi', syalelk'ochi, B'aj Ay Sb'aquil Jolom."
        },
        {
            "number": "34",
            "text": "Ata' ix yak' yal uva eb' winh yuq'uej, calan yaj yet' anh ixaj. Palta ayic ix yab'lani, maj schalaj yuq'uej t'a eb' winh."
        },
        {
            "number": "35",
            "text": "Ichato chi' ix culusajq'ue Jesús chi'. Axo eb' winh soldado chi', ix yak' suerte eb' winh, yic spojek' spichul Jesús eb' winh t'a spatic."
        },
        {
            "number": "36",
            "text": "Ixlajwi chi', ix em k'ojan eb' stanhvan yila'."
        },
        {
            "number": "37",
            "text": "Axo t'a sjolom sculusal chi' ix och jun letra. Ha tz'alani tas yuj ix ak'jioch chamel t'a yib'anh. Aton Jesús tik, Sreyal eb' israel, xchi jun letra chi'."
        },
        {
            "number": "38",
            "text": "Anhejtona' ay chavanh eb' elk'um ix culusajq'ue yet'oc, jun t'a swach', jun t'a sq'uexanh. Junjun sculusal junjun eb'."
        },
        {
            "number": "39",
            "text": "Axo eb' ix laj ek' ta', sb'uchvajq'ue eb' t'ay."
        },
        {
            "number": "40",
            "text": "Ix yalan eb': --Ha ach ton tik, ix ala' to tza satel stemplo Dios, haxo t'a schab'jial tza b'oanxiq'ue sq'uexul. Col a b'a ticnaic. Tato yel Yuninal ach Dios, emanhcot t'a te' culus chi', xchi eb' t'ay."
        },
        {
            "number": "41",
            "text": "Icha pax chi' eb' winh sat sacerdote, eb' winh k'ayb'um t'a ley Moisés, eb' winh fariseo yet' eb' winh ichamtac vinac, ix laj b'uchvaj eb' winh t'ay. Ix laj yalanq'ue eb' winh:"
        },
        {
            "number": "42",
            "text": "--Nivanoc ix colchaj juntzanhxo eb' yuj winh, palta ina max ujilaj scolan sb'a winh ticnaic. Ha jun winh tik nivanoc co Reyal a onh israel onh tik. Ha ticnaic, yik'ocab'emta sb'a winh t'a te' culus tik quila'. Ichato chi', ol cak'anoch t'a co k'ool."
        },
        {
            "number": "43",
            "text": "Nivanoc ix yak'och Dios winh yipoc sk'ool. Yuj chi' colvajocab' Dios chi' yet' winh quil ticnaic tato yel xajan winh yuj Dios. Inato ix yal winh to Yuninal Dios, xchi eb' winh."
        },
        {
            "number": "44",
            "text": "Axo eb' elk'um culusab'ilq'ue yet' chi', ix b'uchvaj pax eb' t'ay."
        },
        {
            "number": "45",
            "text": "Axo t'a chimk'ualil, ix k'ik'b'i t'a masanil yol yib'anhk’inal tik, masanto t'a a las tres."
        },
        {
            "number": "46",
            "text": "Ixlajwi chi', ix avajq'ue Jesús chi': --Elí, Elí, ¿lama sabactani? xchi. Syalelk'ochi: Ach in Diosal, ach in Diosal, ¿tas yuj tzin actejcan in ch'ocoj? xchi."
        },
        {
            "number": "47",
            "text": "Ay jayvanh eb' ayek' ta', ayic ix yab'an eb' jun ix yal chi', ix yalan eb': --Ha t'a winhaj Elías, winh schecab' Dios, ata' tz'avaji, xchi eb'."
        },
        {
            "number": "48",
            "text": "D'a jun rato chi', ix b'at lemnaj jun winh. Ix yik'ancot jun tz'ub'lab' winh, ix slab'anem winh t'a skal vinagre. Ix yak'anoch winh t'a sjolom jun te' aj, ix yak'an winh stz'ub'u'."
        },
        {
            "number": "49",
            "text": "Palta ay juntzanhxo eb' ix alan t'a winh: --Yilxo winh, quil b'ela tato ol ja winhaj Elías chi' ul scol winh, xchi eb'."
        },
        {
            "number": "50",
            "text": "Axo Jesús, te chaanh ix avajq'ue junelxo. Ichato chi' ix chami."
        },
        {
            "number": "51",
            "text": "Val t'a jun rato chi', haxo jun k'apac cortina ayoch smaculoc snanhal stemplo Dios, chab'nhej ix aj snanhal k'apac snhik'chaji. Ix nhik'chajcot t'a sjolom masanto t'a yoctac. Ix ek' pax jun niwan quixcab'. Ix laj jat juntzanh nivac q'ueen."
        },
        {
            "number": "52",
            "text": "Axo juntzanhxo q'uen joyb'ilel yool b'aj ayoch eb' chamnac, ay q'uen ix laj jacvi. Axo juntzanh eb' yicxo Dios chamnacxo, tzijtum eb' ix pitzvixi yet' snivanil."
        },
        {
            "number": "53",
            "text": "Ato yic ix pitzvixi Jesús, ato ta' ix elta eb' t'a juntzanh q'uen b'aj aycanoch chi'. Ix k'och eb' t'a yol chonhab' Jerusalén chi', aton jun chonhab' yicnhej Dios yaji. Tzijtum eb' anima ix laj ilan eb'."
        },
        {
            "number": "54",
            "text": "Axo eb' winh soldado stanhvumal Jesús yet' winh scapitanil eb', ix yab'an eb' winh yek' jun quixcab' chi'. Ix yilanpax eb' winh juntzanhxo tas ix uji. Yuj chi', ix te xiv eb' winh. Ix laj yalan eb' winh: --Ha jun winh ix cham tik, val yel Yuninal ton Dios, xchi eb' winh."
        },
        {
            "number": "55",
            "text": "Ay pax juntzanh eb' ix ix najattac aycoti, van yilan eb' ix. Ha eb' ix chi', ek'nac eb' ix yet' Jesús chi' ayic ayek' t'a Galilea. Axo scoti, scot eb' ix yet'oc yic tz'ak'ji servil yuj eb' ix."
        },
        {
            "number": "56",
            "text": "Ha t'a skal eb' ix, ayek' ix María aj Magdala, ix María snun winhaj Jacobo yet' winhaj José yet' pax ix snun eb' yuninal winhaj Zebedeo."
        },
        {
            "number": "57",
            "text": "Ay jun winh b'eyum scuchan José aj chonhab' Arimatea. Sk'ayb'umpax Jesús yaj winh."
        },
        {
            "number": "58",
            "text": "Axo t'a yemk'ualil ix k'och winh t'a winhaj Pilato. Ix sk'ananemta snivanil Jesús chi' winh. Yuj chi' ix yalan winhaj Pilato chi' to tz'ak'ji snivanil Jesús chi' t'a winh."
        },
        {
            "number": "59",
            "text": "Ix b'at yik'anemta winh. Ix spichanoch winh t'a jun k'apac sábana te sac."
        },
        {
            "number": "60",
            "text": "Ay jun q'ueen joyb'ilxoel yool, yictaxon winhaj José chi', mantalaj junok chamnac tz'ak'jioch t'a yool. Ata' ix yak'canoch snivanil Jesús chi' winh. Ix sb'alanoch jun niwan q'ueen winh smaculoc sti', ix pax winh."
        },
        {
            "number": "61",
            "text": "Axo ix María aj Magdala yet' junxo ix María, ix k'och eb' ix ta', ix em k'ojan eb' ix t'a slak'anil q'ueen."
        },
        {
            "number": "62",
            "text": "Ha t'a jun k'ual chi', sk'ual yak'an lista sb'a eb' israel, yujto k'ik'anocxo sk'ual ik'oj ip. Axo t'a junxo k'u ix k'och eb' winh sat sacerdote yet' eb' winh fariseo t'a winhaj Pilato."
        },
        {
            "number": "63",
            "text": "Ix yalan eb' winh: --Ach cajal, sco nacot jun winh esalvum chi', a ix yalani: Schab'jial in chami, ol in pitzvocxi, nivanoc xchi winh."
        },
        {
            "number": "64",
            "text": "Yuj chi', ma max ak' pavor t'ayonh. Tza checb'at stanhvumal jun b'aj xid' ak'jicanoch snivanil winh chi', masanto tz'el schab'jial chi'. Tato maay, tecan ol b'at eb' sk'ayb'um winh yelq'uejelta snivanil chi'. Ol lajvoc chi', haxo ol yalanel eb' t'a skal eb' anima: Ix pitzvixi Jesús t'a skal eb' chamnac, xcham eb'. Tato icha chi', haxo jun slajvub'alxo es más niwan ol aj t'a yichanh jun b'ab'el es ix yal chi', xchi eb' winh t'a winhaj Pilato chi'."
        },
        {
            "number": "65",
            "text": "Yuj chi' ix yalan winhaj Pilato chi': --Ha ex tik ay e soldado. Olxo eyila' tas ol eyutoc e tanhvani, xchi winh."
        },
        {
            "number": "66",
            "text": "Yuj chi', ix yik'anb'at eb' soldado eb' winh chi'. Ix stanhvan q'uen eb' winh. Ix yak'och jun sello eb' winh t'a smacul q'ueen. Axo eb' soldado chi', ix kan eb' t'a sti' q'ueen stanhvej."
        }
    ]
}