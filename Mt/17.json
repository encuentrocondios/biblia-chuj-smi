{
    "chapter": "17",
    "verses": [
        {
            "number": "1",
            "text": "Ob'xitax chi', axo Jesús ix ik'anb'at vinhaj Pedro, vinhaj Jacobo yed' vinh yuk'tac vinh scuchan Juan. Sch'ocojil eb' ix b'at yed'oc d'a jun nivan tzalan."
        },
        {
            "number": "2",
            "text": "Ata' ix q'uexmaj yilji Jesús d'a yichanh eb'. Veei ix aj sat icha yoc k'u, axo spichul, te sac ix aj icha saquilq'uinal."
        },
        {
            "number": "3",
            "text": "Axo d'a jun rato chi', ix ul sch'ox sb'a vinhaj Moisés yed' vinhaj Elías. Ix lolon eb' yed' Jesús."
        },
        {
            "number": "4",
            "text": "Yuj chi' ix yalan vinhaj Pedro d'a Jesús chi': --Mamin, te vach' cajek' d'a tic. Tato a gana, sco b'o oxeoc lechpat, jun ico', jun yic vinhaj Moisés yed' jun yic vinhaj Elías, xchi vinh."
        },
        {
            "number": "5",
            "text": "Van to yalan vinhaj Pedro chi', ix k'och jun asun. Ix em moyan d'a yib'anh eb'. Toxonhej veei yilji. Ix lajvi chi', ix ab'chaj jun lolonel d'a scal asun chi', ix yalani: --Aton jun tic Vuninal, te xajanab'il vuuj. Tzin tzalaj val yed'oc. Aq'uecoch e chiquin d'a tas syala', xchi."
        },
        {
            "number": "6",
            "text": "Ayic ix yab'an jun chi' eb' sk'ayb'um, ix em lachaljoc eb'. Ix te xivb'at eb'."
        },
        {
            "number": "7",
            "text": "Yuj chi' ix k'och Jesús d'a stz'ey eb'. Ix maslaj eb' yuuj. --Q'ueanhec vaan. Manh ex xivoc, xchi d'a eb'."
        },
        {
            "number": "8",
            "text": "Axo ix yilan eb', manhxalaj mach ayeq'ui. Axonhej Jesús ayeq'ui."
        },
        {
            "number": "9",
            "text": "Ayic van yemxita eb' d'a jun tzalan chi', ix yalan Jesús d'a eb': --Ayta b'aj tzeyalelta jun ix eyil chi'. A in Ak'b'il in cot yuj Dios voch animail tic, ato yic ol in pitzvocxi d'a scal eb' chamnac, ato ta' ol eyaleli, xchi d'a eb'."
        },
        {
            "number": "10",
            "text": "Ix lajvi chi', ix sk'anb'an eb' sk'ayb'um chi' d'ay: --A eb' k'ayb'um d'a ley Moisés, syal eb': A vinhaj Elías, yovalil ol b'ab'laj javoc, xchi eb'. ¿Tas am yuj syal eb' icha chi'? xchi eb' d'a Jesús."
        },
        {
            "number": "11",
            "text": "Ix yalanxi d'a eb': --Yel ton syal eb', yovalil ol javoc vinhaj Elías chi', yic sna sb'a eb' anima."
        },
        {
            "number": "12",
            "text": "Palta sval d'ayex ulnacxoek' vinh. Palta max nachajel yuj eb' tato a vinh. Yuj chi', yutejnac vinh eb' icha val sgana. Icha pax chi' ol aj vab'an syail yuj eb' a in Ak'b'il in cot yuj Dios voch animail tic, xchi Jesús d'a eb' sk'ayb'um chi'."
        },
        {
            "number": "13",
            "text": "Icha chi' ix aj snachajel yuj eb' to aton vinhaj Juan, vinh ak'annac bautizar, ix yal Jesús."
        },
        {
            "number": "14",
            "text": "Axo ix k'ochxi eb' b'aj ay jun nhilanh anima. Ix k'och jun vinh d'a Jesús, ix em cuman vinh d'a yichanh, ix yalan vinh d'ay:"
        },
        {
            "number": "15",
            "text": "--Mamin, ¿ma max ok' a k'ool d'a jun vuninal? Scot numnaj d'a sjolom. Te ya yaj yuuj. Tzijtum elxo sb'at d'a yol k'ak' yed' d'a yol a a' yuuj."
        },
        {
            "number": "16",
            "text": "Ix vik'cot d'a eb' a k'ayb'um tic, palta maj b'olaj sk'ool yuj eb', xchi vinh d'a Jesús."
        },
        {
            "number": "17",
            "text": "Yuj chi' ix yalan Jesús chi': --A ex tic, max eyak'och Dios d'a e k'ool, te pit ex. Inai, ayxo tiempo ay in ek' eyed'oc. ¿B'aq'uinhto val ol nachajel eyuuj? Svab' val syail eyuuj. Ixiquec b'at iq'ueccot vinh unin chi', xchi."
        },
        {
            "number": "18",
            "text": "Axo ix k'och vinh unin chi' d'a Jesús, ix stuman jun enemigo ayoch chi' d'a vinh. Yuj chi' ix el jun enemigo chi' d'a vinh. D'a jun rato chi', ix b'oxican sk'ool vinh yuuj."
        },
        {
            "number": "19",
            "text": "Axo yic ix can Jesús sch'ocoj yed' eb' sk'ayb'um, ix sk'anb'an eb' d'ay: --¿Tas am yuj maj el jun enemigo chi' cuuj? xchi eb' d'ay."
        },
        {
            "number": "20",
            "text": "--Maj el-laj yujto max eyak' val och Dios d'a e k'ool. Val yel sval d'ayex, tato tzeyak'och Dios chi' d'a e k'ool, vach'chom jab'nhej, icha junoc pitanh sat anh mostaza, ol yal eyalan icha tic d'a jun vitz tic: Elanh d'a ed'tal tic, ixic d'a junocxo lugar, xe chi. Tato icha chi', ol el eyuuj. Masanil tas ol yal eyuuj tato yel tzeyak'och Dios d'a e k'ool, xchi d'a eb'."
        },
        {
            "number": "21",
            "text": "Ayic molanxoek' Jesús yed' eb' sk'ayb'um d'a yol yic Galilea, ix yalan d'a eb': --A in Ak'b'il in cot yuj Dios voch animail tic, ol in ak'jococh d'a yol sk'ab' eb' anima."
        },
        {
            "number": "22",
            "text": "Ol in smilancham eb'. Axo d'a schab'jial, ol in pitzvocxoc, xchi d'a eb'. Ayic ix yab'an juntzanh chi' eb', ix te cus eb'."
        },
        {
            "number": "23",
            "text": "Ayic ix k'och eb' d'a Capernaum, a eb' tecumel tumin yuj stemplo Dios xid' alan d'a vinhaj Pedro: --A vinh e k'ayb'umal tic, ¿tzam yak' q'uen tumin vinh stecjiel yic stemplo Dios? xchi eb' vinh."
        },
        {
            "number": "24",
            "text": "--Syak' q'uen vinh, xchi vinh d'a eb'. Axo yic ix k'ochxi vinhaj Pedro d'a yol pat, a Jesús ix b'ab'laj alan d'a vinh: --Simón, ¿tas tza na'a? A juntzanh tumin stecjiel yuj eb' rey, ¿mach am tz'ak'ani? ¿Am eb' yuninal eb' tz'ak'ani, mato a eb' anima? xchi d'a vinh."
        },
        {
            "number": "25",
            "text": "--A eb' anima, xchi vinh. Yuj chi', ix yalanxi Jesús d'a vinh: --Tato icha chi', a eb' uninab'il, manh yovaliloc syak' eb'."
        },
        {
            "number": "26",
            "text": "Palta malaj co gana somchaj sk'ool eb'. Yuj chi', ixic d'a sti' a' nhajab'. B'at aq'uem q'uen anzuelo d'a yol a'. A jun nok' b'ab'el chay syamchaj uuj, tzik'q'ueta nok'. Axo d'a yol sti' nok' ol ilchaj jun tumin uuj. k'ocb'il ol yab' jun tumin stecjiel chi' d'ayonh. Yuj chi' tzik'cot jun tumin chi', b'at ak'an d'a eb' tecumel tumin chi' cuuj co chavanhil, xchi d'a vinh."
        }
    ]
}