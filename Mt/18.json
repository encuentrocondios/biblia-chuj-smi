{
    "chapter": "18",
    "verses": [
        {
            "number": "1",
            "text": "Ha t'a jun pekti’ chi', ix k'och eb' sk'ayb'um Jesús t'ay. Ix sk'anb'an eb': --¿Mach am junok más niwan yelk'och t'a yol sk'ab' Dios aj satcha’anh? xchi eb' t'ay."
        },
        {
            "number": "2",
            "text": "Axo Jesús ix awtankot jun unin, ix yak'anoch t'a skal eb'."
        },
        {
            "number": "3",
            "text": "Ix yalan t'a eb': --Val yel swal t'ayex, tato max e q'uex e pensar, tato manh lajanoc tz'aj e pensar icha eb' unin, max yal eyoch t'a yol sk'ab' Dios aj satcha’anh."
        },
        {
            "number": "4",
            "text": "Yuj chi', a eb' te emnaquil syutej sb'a icha jun unin tik, anhej eb' te niwan yelk'och ta'."
        },
        {
            "number": "5",
            "text": "Ha mach schaan junok anima lajan icha jun unin tik, yujto wik jun anima chi', a in tzin scha'a."
        },
        {
            "number": "6",
            "text": "Palta tato ay mach tz'ak'an somchaj spensar junok anima tzin ak'anoch t'a sk'ool, aton junok icha spensar eb' unin tik, chuk yic jun chi'. Octom b'ab'el spixjioch junok niwan q'uen t'a sjaj, syumjicanb'at t'a yol ha' mar yic sjik'vichamoc, yacb'an manto yak' somchaj spensar jun anima chi'. Tato icha chi', más wach' yico'."
        },
        {
            "number": "7",
            "text": "Ob'iltac eb' anima yuj juntzanh tas tz'ak'an somchajel spensar. Masanil tiempo ay juntzanh chi', palta a val eb' tz'ak'an somchajel spensar eb' yetanimail, te chuk yic eb'."
        },
        {
            "number": "8",
            "text": "Tato a junok e k'ab', ma junok eyoc tzex ik'anb'at t'a chukal, más wach' tze tzepeli, tzeyumaneli, yujto wach'chom manh ex tz'acanoc, tato ol e cha e q'uinal t'a junelnhej, te wach' eyiko'. Palta wach'chom tz'acan e k'ab' yet' eyoc, tato ol ex b'atcan t'a skal jun k'ak' malaj b'ak'uinh stupi, te chuk eyiko'."
        },
        {
            "number": "9",
            "text": "Tato a junok yol e sat tzex ik'anb'at t'a chukal, más wach' tzeyiq'uelta, tzeyumaneli. Yujto wach'chom junnhej yol e sat, tato ol e cha e q'uinal t'a junelnhej, te wach' eyiko'. Palta wach'chom tz'acan yol e sat, tato ol ex b'atcan t'a skal k'ak' t'a infierno, te chuk eyiko'."
        },
        {
            "number": "10",
            "text": "Manh e patiquejel eb' unin tik. Sval t'ayex to a eb' ángel stanhvan junjun eb', masanil tiempo ayek' eb' yet' co Mam Dios t'a satcha’anh."
        },
        {
            "number": "11",
            "text": "Q'uinaloc ay junok mach ay junok ciento scalnel. Tato satb'at junok, syactancan nok' 99 b'aj ayek' chi', sb'at sayan nok' satcan chi'."
        },
        {
            "number": "12",
            "text": "Tato tz'ilchaj nok' yuj, ste tzalaj yuj nok'. Axo nok' 99 ayek' chi', ichato max tzalaj yuj nok'."
        },
        {
            "number": "13",
            "text": "Icha pax chi' co Mam ay t'a satcha’anh. Malaj sgana ay junok t'a skal eb' unin tik sateli."
        },
        {
            "number": "14",
            "text": "Tato ay junok uk'tac tz'och smul t'ayach, b'at al t'ay sch'ocoj to ix och smul t'ayach. Tato scha yab' t'ayach, tzak' ganar a montan jun uk'tac chi'."
        },
        {
            "number": "15",
            "text": "Palta tato max scha yab' t'ayach, tzik'b'at jun chavanhocxo mach, b'at yalan eb' t'ay. Ayokab' chavanh oxvanhoc testigo, yic wach' ay yip masanil tas tz'alji, icha syal t'a Slolonel Dios Tz'ib'ab'ilcani."
        },
        {
            "number": "16",
            "text": "Palta tato anheja' max scha yab'i, tzal t'a iglesia. Tato anheja' max scha yab' pax t'a eb', canocab' ichnhej ta'. Icha junok comon anima t'a ch'oc chonhab'il, ma junok tecumel tumin, ichocab' ta' tz'ajkan t'a ichanh."
        },
        {
            "number": "17",
            "text": "Val yel swal t'ayex, a tas ol eyala' to ay yowalil t'a yol yib'anhk’inal tik, a jun chi' ay pax yowalil t'a satcha’anh. Anhejtona', a tas ol eyala' to malaj yowalil t'a yol yib'anhk’inal tik, a jun chi' malaj pax yowalil t'a satcha’anh."
        },
        {
            "number": "18",
            "text": "Svalan pax t'ayex, tato ay chavanhoc ex lajannhej e naan tas ol e k'ana', haxo co Mam Dios ayek' t'a satcha’anh ol ak'an t'ayex,"
        },
        {
            "number": "19",
            "text": "yujto a b'aj ay chavanh oxvanhoc anima smolb'ej sb'a, yic syalan sb'a eb' t'ayin, ayinek' yet' eb', xchi Jesús."
        },
        {
            "number": "20",
            "text": "Axo winhaj Pedro ix k'och t'a stz'ey, ix yalan winh t'ay: --Mamin, tato ay junok vuk'tac tzijtum el tz'och smul t'ayin, ¿jayel svak' nivank'olal t'ay? ¿Yovalil am svak' nivank'olal uqueloc? xchi winh."
        },
        {
            "number": "21",
            "text": "--Sval t'ayach, manh uquelocnhej tzak' nivank'olal. Wach'chom 500 el tz'och smul t'ayach, yowalil anheja' tzak'nhej nivank'olal, xchi Jesús."
        },
        {
            "number": "22",
            "text": "Ol val t'ayex chajtil ol aj eb' ayxo och t'a yol sk'ab' Dios aj satcha’anh. Lajan icha junok winh rey sb'o yaj scuenta yet' eb' tz'ak'an servil."
        },
        {
            "number": "23",
            "text": "Ayic ix och ijan sb'oan yaj juntzanh scuenta winh chi', ix ik'jicot jun winh tz'ak'an servil, manhxo b'ischajb'enoc jantac sb'oc winh t'a winh rey chi'."
        },
        {
            "number": "24",
            "text": "Palta a jun winh chi', malaj stumin winh. Yuj chi' ix yal winh rey chi' to yowalil schonhjiel winh yet' ix yetb'eyum, eb' yuninal yet' jantacnhej tas ay t'a winh, talaj stupchajel sb'oc winh chi'."
        },
        {
            "number": "25",
            "text": "Axo winh tz'ak'an servil chi', ix em cuman winh t'a yichanh winh rey chi'. Ix tevioch winh t'a winh: Mamin, ak' in nivank'olal. Jab'jab'il ol in tup in b'oc chi' smasanil t'ayach, xchi winh."
        },
        {
            "number": "26",
            "text": "Yuj chi', ix yil sk'ol winh rey chi' t'a winh. Ix ak'jican lajvoc sb'oc winh smasanil. Ix el winh t'a libre."
        },
        {
            "number": "27",
            "text": "Axo yic ix el winh t'a libre chi', ix ilchajel jun winh yetmunlajvumal winh yuj, ay jab' sb'oc winh t'a winh. Yuj chi' ix och b'inb'in winh t'a sjaj winh, ix yalan winh: Ak'cot a b'oc chi' t'ayin val ticnaic, xchi winh."
        },
        {
            "number": "28",
            "text": "Palta ix em cumnaj jun winh ay sb'oc chi' t'a yichanh winh. Ix tevi winh t'a winh: Ak' in nivank'olal. Jab'jab'il ol in tup in b'oc chi' t'ayach smasanil, xchi winh."
        },
        {
            "number": "29",
            "text": "Palta maj yal sk'ool winh ix yak' nivank'olal winh. Yuj chi', ix ik'jib'at winh t'a preso yuj winh, masanto ix stup sb'oc winh chi' t'a winh."
        },
        {
            "number": "30",
            "text": "Axo ix yilan juntzanhxo eb' winh yetmunlajvumal winh chi' tas ix sk'ulej winh, ix te och eb' winh ilk'olal yilani. Yuj chi' ix b'at yal eb' winh t'a winh rey chi', tas ix sk'ulej winh."
        },
        {
            "number": "31",
            "text": "Axo winh rey chi', ix checan avtajcot winh. Ix yalan winh: Ach in checab', puch vinac ach. Inai, ix vak' lajvoc a b'oc chi' smasanil, yujto ix al a b'a t'ayin."
        },
        {
            "number": "32",
            "text": "Octom val ix il a k'ol t'a winh etb'eyum chi', icha ix ok' in k'ool t'ayach, xchi winh."
        },
        {
            "number": "33",
            "text": "Yuj chi', ix te cot yoval winh rey chi'. Ix ak'jioch winh t'a preso yuj winh. Ix yalan winh to tz'ak'jioch yaelal t'a yib'anh winh masanto stup sb'oc winh chi'."
        },
        {
            "number": "34",
            "text": "Yuj chi', a ex tik, tato max eyak' nivank'olal t'a eb' eyuk'tac eyanab' t'a smasanil e k'ool, icha chi' ol ex yutocxi co Mam Dios ay t'a satcha’anh, xchi Jesús t'a eb'."
        }
    ]
}