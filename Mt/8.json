{
    "chapter": "8",
    "verses": [
        {
            "number": "1",
            "text": "Axo yic ix emixta Jesús t'a jun tzalan chi', tzijtum anima ix och tzak'an yuj."
        },
        {
            "number": "2",
            "text": "Ay jun winh penaay yuj jun yab'il scuch lepra, ix k'och t'a Jesús. Ix em cuman winh t'a yichanh. Ix yalan winh t'ay: --Mamin, tato syal a k'ool, syal ak'an b'oxoc in k'ool, xchi winh t'ay."
        },
        {
            "number": "3",
            "text": "Yuj chi', ix maslaj winh yuj Jesús. --In gana tzach in b'oxikani, xchi t'a winh. D'a wal jun rato chi' ix b'oxikan winh yuj jun yab'il chi'."
        },
        {
            "number": "4",
            "text": "Ixlajwi chi', ix yalan t'a winh: --Ab'i, ay ta b'aj tzal jun tik. Palta ixic, ch'ox a b'ha t'a winh sacerdote. Ak' jun silab' ix yalkan Moisés yic tz'ilji to ach b'oxi, xchi Jesús t'a winh."
        },
        {
            "number": "5",
            "text": "Axo yic ix k'och Jesús t'a chonhab' Capernaum, ix k'och jun winh yajal soldado t'ay. Ix tewi winh t'ay,"
        },
        {
            "number": "6",
            "text": "ix yalan winh: --Mamin, ay jun winh in chekab' manb'ilel wuuj aykan t'a in pat, jichanek' winh t'a sat sch'at. Te sicb'inaquel winh, te ya yaj winh, xchi winh t'ay."
        },
        {
            "number": "7",
            "text": "Yuj chi', ix yalan Jesús t'a winh: --Tato icha chi', ol in b'at wak' b'oxoc winh, xchi t'a winh."
        },
        {
            "number": "8",
            "text": "Ix yalanxi winh t'ay: --Palta Mamin, manh smojoc a k'och t'a in pat. Tonhejokab' tzala', sb'oxikan jun winh in chekab' chi'."
        },
        {
            "number": "9",
            "text": "Yujto a in tik, ay in och t'a wopisio, ay junxo tzin ak'an mandar. Anhejtona' ay heb' soldado swak' mandar. Tato ay heb' b'aj swala' to sb'at heb', sb'atnhej heb'. Tato ay pax heb' b'aj swala' to scot heb', scotnhej heb'. Anhejtona', tato ay junok tas tzin chec sb'o junok in chekab', sb'onhej. Yuj chi', wojtak, icha swutej wak'an mandar heb' chi', icha chi' tzutej ak'an mandar masanil tas a ach tik, xchi winh."
        },
        {
            "number": "10",
            "text": "Axo ix yab'an juntzanh chi' Jesús, ix sat sk'ool yab'ani. Yuj chi' ix yalan t'a heb' ajun yet'oc: --Val yel swal t'ayex, manta junok heb' quetisraelal swil yak'anoch sk'ool d'ha Dios icha jun winh tik."
        },
        {
            "number": "11",
            "text": "Swalanpax t'ayex, tzijtum heb' ol cot b'aj sja k'u yet' b'aj tz'em k'u. Ol em k'ojjab' heb' swa yet' winhaj Abraham, winhaj Isaac yet' winhaj Jacob t'a mexa b'aj ayoch Dios aj satcha’anh Yajalil."
        },
        {
            "number": "12",
            "text": "Axo heb' quetisraelal, smoj ton wal sk'och heb' ta', palta ay heb' ol yumjokkanb'at t'a k’ik’ k’inal. Ata' ol ok' heb'. Ol laj siq'uik'oc heb' yoq'ui yuj yab'an syail, xchi t'a heb'."
        },
        {
            "number": "13",
            "text": "Ixlajwi chi', ix yalanxi t'a winh yajal soldado chi': --Paxanh t'a a pat. Icha wal tzutej ak'anoch Dios t'a a k'ool, icha pax chi' ol aj sb'o t'ayach, xchi t'a winh. Axo jun winh schekab' winh chi', a wal t'a jun rato chi' ix b'oxikan winh."
        },
        {
            "number": "14",
            "text": "Ixlajwi chi', ix b'at Jesús t'a spat winhaj Pedro. Axo ix k'ochi, ix yilani, jichanek' ix snhi' winhaj Pedro chi' yuj jun k'ak'al yab'il."
        },
        {
            "number": "15",
            "text": "Yuj chi' ix yamji sk'ab' ix yuj Jesús. D'a jun rato chi', ix sicb'i jun k'ak'al yab'il chi' t'a ix. Yuj chi' ix k'e waan ix. Ix och ijan ix sk'atk'ancot heb'."
        },
        {
            "number": "16",
            "text": "Axo t'a yic numumixo sq'uik'b'i, tzijtum heb' ayoch enemigo t'ay ix ik'jib'at t'a Jesús. Junnhej b'elanh lolonel ix yala', ix el heb' enemigo chi'. Anhejtona' ix yak'kan b'oxoc masanil heb' penaay."
        },
        {
            "number": "17",
            "text": "Icha chi' ix aj yelk'och tas yalnakkan winhaj Isaías schekab' Dios t'a peka', xchi icha tik: Ha ix ik'anel juntzanh ko yaelal. Van yab'an syail ko k'exuloc, xchikan Slolonel Dios Tz'ib'ab'ilkani."
        },
        {
            "number": "18",
            "text": "Axo t'a junel, ix yilan Jesús, tzijtum anima ix smolb'ejk'och sb'a t'ay. Yuj chi', ix yalan t'a heb' sk'ayb'um: --Koyec t'a sk'axepal jun ha' niwan nhajab' tik, xchi t'a heb'."
        },
        {
            "number": "19",
            "text": "Palta ayic manto b'at heb', ay jun winh k'ayb'um t'a ley Moisés ix k'och t'ay. Ix yalan winh t'ay: --Ach in k'ayb'umal, yalnhej b'aj ol ach b'atoc, ol in och tzak'an uuj, xchi winh t'ay."
        },
        {
            "number": "20",
            "text": "Axo ix yalan Jesús t'a winh: --Ha nok' waax, ay snhak'een nok'. Ha nok' much, ay pax so' nok' b'aj swayi. Ha inxo Ak'b'il in cot yuj Dios woch animail, malaj in pat b'aj tzin wayi, xchi t'a winh."
        },
        {
            "number": "21",
            "text": "Ay junxo winh sk'ayb'um ix alani: --Mamin, ol in b'at ed'oc, palta in gana tzak' in permiso. Ato ol cham winh in mam ol in b'at ed'oc, xchi winh t'ay."
        },
        {
            "number": "22",
            "text": "Palta ix yalanpax t'a winh: --Conh wed'oc. Ha heb' chamnacto el t'a yichanh Dios, a heb' chi' syal smukan heb' yetchamnaquil chi', xchi Jesús t'a winh."
        },
        {
            "number": "23",
            "text": "Ixlajwi chi', ix och Jesús t'a yol barco. Ix och pax heb' sk'ayb'um yet'oc. Ix b'at heb'."
        },
        {
            "number": "24",
            "text": "Palta ayic wan sb'ey heb', ix ja jun ik' te ov. Ix och chulnaj ha' t'a yol te' barco chi'. Axo Jesús waynacb'at t'a yol te'."
        },
        {
            "number": "25",
            "text": "Yuj chi' ix pitzjiel swayanh yuj heb'. --Mamin, col onh. Van ko b'at t'a yich ha', xchi heb' t'ay."
        },
        {
            "number": "26",
            "text": "--¿Tas yuj tzex te xiwi? Te tewelnhej tzeyak'och Dios t'a he k'ool, xchi t'a heb'. Ixlajwi chi', ix k'e waan. Ix skachanoch waan jun ik' chi' yet' ha' nhajab' chi'. Yuj chi' ix numk'aj smasanil."
        },
        {
            "number": "27",
            "text": "Ix te sat sk'ool heb' sik'lab'il. Ix laj yalan heb' junjun: --¿Tas wal yaj jun winh tik? Inai ix k'anab'ajax winh yuj ik' yet' ha' nhajab' tik, xchi heb'."
        },
        {
            "number": "28",
            "text": "Ixlajwi chi', ix k'och heb' t'a junxo sk'axepal b'at ha', t'a chonhab' Gadara. Ata' ix cot chawanh heb' winh b'aj smucji heb' chamnac. Ix k'och heb' winh t'a Jesús. Ha chawanh heb' winh chi', ayoch heb' enemigo t'a heb' winh. Yelxo te ov heb' winh. Yuj chi', malaj junok mach sb'eyek' t'a jun b'e tzek' b'aj ayek' heb' winh chi'."
        },
        {
            "number": "29",
            "text": "Ix k'e yav heb' winh t'a Jesús: --Ach Yuninal Dios, ¿tas och t'ayonh? ¿Tom tzach ja ak'och yaelal t'a quib'anh yacb'an manto k'och stiempoal? xchi heb' t'ay."
        },
        {
            "number": "30",
            "text": "Axo t'a slak'anil jun lugar chi', tzijtum juntzanh nok' chitam wan swa'i."
        },
        {
            "number": "31",
            "text": "Yuj chi' ix tewi heb' enemigo chi' t'a Jesús, ix yalan heb': --Tato tzonh a pecheli, ha t'a juntzanh nok' chitam chi' tzonh ak'b'ati, xchi heb' t'ay:"
        },
        {
            "number": "32",
            "text": "--Ixiquec, xchi Jesús chi' t'a heb'. Yuj chi', ix el heb' enemigo chi' t'a heb' winh chawanh chi'. Axo t'a nok' chitam chi' ix ochxikan heb'. Axo t'a jun rato chi', ix b'at nhilnaj nok' elelal. Ix b'at nok' t'a sattac witz, masanto ix k'och nok' t'a yol ha' niwan nhajab'. Ata' ix sjik' ha' nok', ix cham nok' smasanil."
        },
        {
            "number": "33",
            "text": "Axo heb' stanhwumal nok', ix xivb'at heb', ix b'at heb' elelal. Elanhchamel ix k'och heb' t'a yol chonhab'. Ata' ix yalel heb' smasanil. Ix yalanpax heb' tas ix utaj heb' ayoch enemigo chi' t'ay."
        },
        {
            "number": "34",
            "text": "Yuj chi' ix b'at heb' ay t'a chonhab' chi' smasanil yil Jesús. Axo yic ix yilan heb', ix laj tewi heb' t'ay, yic elanhchamel tz'elxi t'a yol slugar heb' chi'."
        }
    ]
}