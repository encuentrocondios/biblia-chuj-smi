{
    "chapter": "23",
    "verses": [
        {
            "number": "1",
            "text": "Ix lajvi chi', ix yalan Jesús d'a eb' anima yed' d'a eb' sk'ayb'um:"
        },
        {
            "number": "2",
            "text": "--A eb' k'ayb'um d'a ley Moisés yed' eb' fariseo, ay yopisio eb' yalan tas yaj ley chi'."
        },
        {
            "number": "3",
            "text": "Yuj chi', yalnhej tas syal eb' chi', tze k'anab'ajej. Palta manh e k'ulej icha sk'ulej eb' chi'. Yujto a tas syal eb', max sk'anab'ajejlaj eb'."
        },
        {
            "number": "4",
            "text": "A juntzanh schecnab'il eb', lajan icha junoc icatz te al. Syak'q'ue b'ulan eb' d'a yib'anh anima, palta max yak'och yiximal sk'ab' eb' sd'unhanb'at jab'oc d'a yib'anh eb'."
        },
        {
            "number": "5",
            "text": "Yujnhej to sgana eb' to vach' eb' d'a yichanh anima, nivanoc sk'ulej eb' juntzanh vach'il chi' yil eb'. Ay juntzanh tz'uum b'aj tz'ib'ab'iloch jab'oc slolonel Dios, syak'och eb' d'a sk'ab' yed' d'a snanhal sat. Nivac syutejoch eb', yic vach' eb' d'a yichanh eb' anima snaani. Jucan pax syutejoch spichul eb', yelxo val te jucan yajoch schional yuj eb'."
        },
        {
            "number": "6",
            "text": "Ayic tz'och juntzanh nivac vael, anhej b'aj te vach', anhej ta' tz'em k'ojan eb'. Yed' pax d'a yoltac spatil sculto eb', anhej val d'a juntzanh xila eb' nivac vinac tz'em k'ojan eb'."
        },
        {
            "number": "7",
            "text": "Axo yic slaj ek' eb' d'a calle, stzalaj val eb' ayic slaj yak'anem sb'a eb' anima d'a eb'. Ste q'uechaanh eb' ayic tz'alji eb' yuj eb' anima sk'ayb'umaloc."
        },
        {
            "number": "8",
            "text": "Palta a exxo tic, manh e cha aljoc e b'a k'ayb'umal, yujto junnhej e k'ayb'umal. A exxo tic, eyuk'tac e b'a, eyanab' e b'a e masanil."
        },
        {
            "number": "9",
            "text": "Malaj junoc mach d'a yolyib'anhq'uinal tic tze comon alej e mamoc. Yujto junnhej e Mam, aton Dios ay d'a satchaanh."
        },
        {
            "number": "10",
            "text": "Manh e cha aljoc e b'a cuchb'umal, yujto junnhej e Cuchb'umal, a in ton Cristo in tic."
        },
        {
            "number": "11",
            "text": "A mach syak'och sb'a checab'oc d'a e cal, aton jun chi' te nivan yelk'ochi."
        },
        {
            "number": "12",
            "text": "A mach syik'chaanh sb'a, ol ik'jocxiemi. Palta axo eb' syiq'uem sb'a, aton eb' ol ik'jocchaanh."
        },
        {
            "number": "13",
            "text": "A exxo tic ex k'ayb'um d'a ley Moisés yed' ex fariseo, te chuc eyico'. Chab' sat ex. Tze macoch vaan eb' anima, yic max och eb' d'a yol sk'ab' Dios aj satchaanh. Max ex och a ex tic. Max e chapaxoch eb' sgana yochi."
        },
        {
            "number": "14",
            "text": "A ex k'ayb'um ex d'a ley Moisés yed' ex fariseo, te chuc eyico'. Chab' sat ex. Tzex ek' d'a sat luum tic yed' d'a sat a' mar, yic ay mach tze montejoch eyed'oc. Axo eb' tz'och eyed' chi', tonhej svach' juviel spensar eb' eyuuj. Yuj chi', eyuuj ek'b'al yaelal ol ak'jococh d'a yib'anh eb' d'a eyichanh."
        },
        {
            "number": "15",
            "text": "A ex tic, lajan ex icha junoc mach max uji yilani, ch'oxum b'e syutej sb'a d'a junocxo. Te chuc eyico', yujto tzeyal icha tic: Tato ay mach slocan sb'i stemplo Dios, malaj tz'ochi, xe chi. Palta tato ay mach slocan sb'i q'uen oro ayoch d'a stemplo Dios chi', yovalil sk'anab'ajej, xe chi."
        },
        {
            "number": "16",
            "text": "Yuj chi', te quistal ex, musansatil eyaji. ¿B'aja junoc más nivan yelk'och tze na'a? ¿Tom a q'uen oro chi' sch'ocoj, mato a stemplo Dios chi'? A q'uen oro chi', yujto ayoch q'uen d'a stemplo Dios, yujnhej chi' yic Dios yaj q'ueen."
        },
        {
            "number": "17",
            "text": "Tzeyalan paxi: Tato ay mach slocan sb'i jun altar b'aj snhusjitz'a juntzanh silab' d'a Dios, malaj tz'ochi, xe chi. Palta axo mach slocan sb'i jun silab' ay d'a altar chi', yovalil sk'anab'ajej, xe chi."
        },
        {
            "number": "18",
            "text": "Yuj chi' te quistal ex. Musansatil eyaji. ¿B'aja junoc más nivan yelk'och tze na'a? ¿Tom a jun silab' chi', mato a jun altar chi'? A jun silab' chi', yujto ayek' d'a yib'anh jun altar chi', yujnhej chi' yic Dios yaji."
        },
        {
            "number": "19",
            "text": "Yuj chi', tato ay mach slocan sb'i altar, manhocnhej jun altar chi' sloc sb'i. Slocpax sb'i jantacnhej tas ayq'ue d'a yib'anh."
        },
        {
            "number": "20",
            "text": "Anhejtona', tato ay mach slocan sb'i stemplo Dios, manhocnhej templo chi' sloc sb'i. Slocpax sb'i Dios yed'oc, yujto cajan Dios chi' ta'."
        },
        {
            "number": "21",
            "text": "Tato ay pax mach slocan sb'i satchaanh, syalelk'ochi, van slocan sb'i sdespacho Dios. Slocpax sb'i Dios yed'oc, yujto ata' ayek' Dios chi'."
        },
        {
            "number": "22",
            "text": "A ex k'ayb'um ex d'a ley Moisés yed' ex fariseo, te chuc eyico'. Chab' sat ex. Tzeyak' sdiezmoal juntzanh anh alavena, juntzanh anh anix yed' juntzanh anh comino. Palta ay juntzanh schecnab'il Dios nivan yelk'ochi, max e k'anab'ajejlaj. A checnab'il chi' tz'alani to yovalil tojol scutej co b'a, tz'ok' pax co k'ool d'a eb' quetanimail, scak'anpaxelk'och tas scala'. Palta inai malaj tz'och juntzanh tic d'ayex. Octom tze k'anab'ajej juntzanh tic, tze k'anab'ajan pax juntzanhxo chi'."
        },
        {
            "number": "23",
            "text": "A ex pax tic, lajan ex icha junoc mach max uji yilani, ch'oxum b'e syutej sb'a d'a junocxo. Anhej nok' us tzeyik'canel d'a scal tas tzeyuq'uej. Slajvi chi', axo nok' camello tze turb'ati."
        },
        {
            "number": "24",
            "text": "A ex k'ayb'um ex d'a ley Moisés yed' ex fariseo, te chuc eyico'. Chab' sat ex. A ex tic lajan ex icha junoc mach anhej spatic svaso yed' yuk'ab' sb'iqueli, axo yool mictac. Ichex ton ta' a ex tic, te vach'nhej tzeyutej e b'a d'a yichanh anima, palta axo d'a elk'altac jun, tonhej tzex och b'eyumal yuj eyixtan anima, yuj eyak'an sgana e pek'al."
        },
        {
            "number": "25",
            "text": "A ex fariseo ex tic, ichato max uji eyilan jab'oc. B'ab'laj b'oejec e pensar, ichato chi', vach' ol ex aj d'a yichanh anima."
        },
        {
            "number": "26",
            "text": "A ex k'ayb'um ex d'a ley Moisés yed' ex fariseo, te chuc eyico'. Chab' sat ex. Lajan ex icha b'aj smucchaj eb' chamnac, sac yilji. A d'a spatic te vach' yilji, palta axo d'a yool, b'ud'an yuj sb'aquil juntzanh chamnac chi' yed' juntzanhxo tas tzonh ixtanel d'a sat ley."
        },
        {
            "number": "27",
            "text": "Ichex ta', yujto a d'a yichanh eb' anima, nivanoc vach' tzeyutej e b'a, palta axo e pensar, chab' sat yaji, te chuc."
        },
        {
            "number": "28",
            "text": "A ex k'ayb'um ex d'a ley Moisés yed' ex fariseo, chuc eyico'. Chab' sat ex. A ex tic, tzato e b'oq'ue b'aj mucan eb' schecab' Dios. Anheja' pax juntzanh eb' tojol spensar mucan ta', tzato e b'oq'ue smonumentoal."
        },
        {
            "number": "29",
            "text": "Tzeyalani: Q'uinaloc ay onh ek' d'a stiempoal eb' co mam quicham d'a peca' chi', manh cak'nac am och co b'a yed' eb' ayic smilannaccham eb' schecab' Dios chi' eb', nivanoc xe chi."
        },
        {
            "number": "30",
            "text": "Palta a tzeyalan icha chi', tze ch'oxeli to yinhtil ex eb' miljinac eb' schecab' Dios chi'."
        },
        {
            "number": "31",
            "text": "A exxo, tze vach' aq'uejoch stz'acub' tas sk'ulejnac eb' e mam eyicham chi'."
        },
        {
            "number": "32",
            "text": "A ex tic, te jelan ex d'a chucal icha nok' chan. Anhejtona', icha pax chi' eb' e mam eyicham chi'. ¿Tom ol yal e colanel e b'a d'a jun yaelal d'a infierno?"
        },
        {
            "number": "33",
            "text": "Ab'ec. Ol in checb'at juntzanh eb' schecab' Dios d'ayex, eb' ay sjelanil d'a yic Dios yed' eb' k'ayb'um. Ay eb' ol e culusejq'uei, ol e milancham eb'. Ay eb' ol e mak' d'a yoltac spatil culto. Ol laj e pech b'eyek' eb' d'a junjun chonhab'."
        },
        {
            "number": "34",
            "text": "Yuj chi', a d'a eyib'anh ol ja schamel masanil eb' tojol spensar ix miljicham d'a yolyib'anhq'uinal tic, yictax ix cham vinhaj Abel, jun vinh tojol spensar, masanto yic ix miljicham vinhaj Zacarías yuninal vinhaj Berequías. A vinhaj Zacarías chi', ix miljicham vinh yuj eb' e mam eyicham chi' d'a snanhal stemplo Dios yed' altar."
        },
        {
            "number": "35",
            "text": "Val yel sval d'ayex, a schamel junjun eb' chi', ol ochcan e muloc a ex ayex ek' ticnaic."
        },
        {
            "number": "36",
            "text": "A ex val tic ex aj Jerusalén, chuc eyico', tz'ok' val in k'ool eyuuj. Slaj e milnhejcham eb' schecab' Dios. Axo juntzanhxo eb' schecjicot d'ayex yuj Dios, tonhej slaj e julcham eb' d'a q'uen yax q'ueen. Tzijtum elxo in gana tzex vavtejcot d'ayin, icha junoc nok' caxlanh syavtejcot yune', smoyanq'ue yune' nok' chi', palta toxon max yal e k'ool."
        },
        {
            "number": "37",
            "text": "Ab'ec. A jun e templo tic, ol can tz'inan."
        },
        {
            "number": "38",
            "text": "Sval d'ayex to manhxo ol in eyil-laj, masanto ol eyal icha tic: Calec vach' lolonel d'a jun checb'ilcot yuj Dios Cajal, xe chama, xchi Jesús d'a eb'."
        }
    ]
}