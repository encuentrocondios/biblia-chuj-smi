{
    "chapter": "3",
    "verses": [
        {
            "number": "1",
            "text": "Ha t'a jun pekti’ chi', ay jun winh scuchan Juan ix ak'an bautizar t'a tzinan lu'um t'a yol yic Judea. Ata' ix yalel slolonel Dios winh t'a eb' anima ix laj k'och t'ay."
        },
        {
            "number": "2",
            "text": "Ix yalan winh icha tik t'a eb': --Naec e b'a yuj e chukal, yujto toxo ol wach' och Dios aj satcha’anh Yajalil, xchi winh."
        },
        {
            "number": "3",
            "text": "Ay jun winh schecab' Dios scuchan Isaías, ayocto ix stz'ib'ancan yab'ixal winhaj Juan chi' winh t'a Slolonel Dios Tz'ib'ab'ilcani, xchi icha tik: Ay jun t'a tzinan lu'um, chaanh ol yal icha tik: Icha tz'aj sb'o b'e yic sjavi junok yajal, icha chi' tzeyutej e b'oan e b'eyb'al, yujto ol javok Dios Cajal, xchama, xchi t'a Slolonel Dios chi'."
        },
        {
            "number": "4",
            "text": "Ha winhaj Juan chi', a xil nok' camello ayoch spichuloc winh, haxo stzek'ul winh, a nok' tz'uum. Ha juntzanh nok' icha nok' yol sojoy schi winh, haxo nok' caltacte'al yal chab' syuq'uej winh."
        },
        {
            "number": "5",
            "text": "Ha eb' aj Jerusalén smasanil, sk'och eb' smaclej yab' t'a winh. Ay pax eb' t'a junjun chonhab' t'a yol yic Judea yet' eb' ay t'a slak'anil ha' niwan Jordán sk'ochi,"
        },
        {
            "number": "6",
            "text": "ix laj yalanq'ueta smul eb'. Ixlajwi chi', ix yak'an ak'joc bautizar sb'a eb' yuj winh t'ha ha' Jordán chi'."
        },
        {
            "number": "7",
            "text": "Tzijtum eb' fariseo yet' eb' saduceo ix laj k'och b'aj van yak'an bautizar winh chi'. Ix yalan winh t'a eb': --Ha ex tik, te jelan ex t'a chukal icha nok' chan. ¿Mach ix alan t'ayex to syal e colanel e b'ha t'a jun niwan yaelal ol javok?"
        },
        {
            "number": "8",
            "text": "Tato tze na e b'a yuj e mul, yowalil wach' tzeyutej e b'a yic scheclajeli to ix e na e b'a."
        },
        {
            "number": "9",
            "text": "Manh eyal icha tik: Malaj pena, yinhtil onh kan winhaj Abraham. Yuj chi' malaj tas ol javok t'a quib'anh, manh xe chioc. Yujto a in swal t'ayex, tato sgana Dios, syal yoch juntzanh q'uen q'ueen tik yinhtilaloc winhaj Abraham chi' e q'uexuloc."
        },
        {
            "number": "10",
            "text": "Ha jun yaelal ol javok chi', lajan icha junok winh vinac lista yaj yet' sch'acab' t'a yich juntzanh te' avb'en te'. Jantacnhej te' chuclaj sat syak'a', ol laj ch'acjoquel te'. Ol syumancanb'at te' winh t'a yol k'ak'."
        },
        {
            "number": "11",
            "text": "Ha in tik, t'a val yel tzex vak' bautizar t'a ha ha', yic chequel to ix e na e b'a. Palta ay val junxo tzak'an sjavi vuuj. Ha ol ak'an Yespíritu Dios t'ayex, mato a k'ak' ol yak' t'ayex. Icha to ol ex ak'joc bautizar yuj. Ha jun ol javok chi', yelxo val niwan yelk'och t'a vichanh. Manh in mojoc vak'an servil, wach'chom tonhej sviq'uel xanhab'."
        },
        {
            "number": "12",
            "text": "Ha jun chi', lajan icha junok winh sluchanq'ue vaan strigo yet' sluchlab', yic tz'el smatz'il ixim. Smesanxiq'ue vaan t'a stek'lab'. Sik'anxib'at ixim trigo chi' t'a yet'tal. Axo yoc ixim chi', snhustz'ha t'a yol jun k'ak' malaj b'ak'uinh stupi, xchi winhaj Juan chi' t'a eb'."
        },
        {
            "number": "13",
            "text": "Ha t'a jun pekti’ chi', spetoj Jesús t'a yol yic Galilea. Ix k'och t'ha ha' niwan Jordán, b'aj ayek' winhaj Juan, yic syak'an ak'joc bautizar sb'a."
        },
        {
            "number": "14",
            "text": "Ha t'a sb'ab'elal max yal-laj sk'ool winhaj Juan chi' syak' bautizar Jesús. Yuj chi' ix yal winh t'a Jesús chi': --Smoj a in tzin ak' bautizar, yuj chi' manh smojoc a in tzach vak' bautizar, xchi winh."
        },
        {
            "number": "15",
            "text": "Palta ix yalan Jesús chi' t'a winh: --Yovalil ol a k'ulej jun tik yujto smoj sco k'anab'ajej jantacnhej tas syal Dios, xchi t'a winh. Ichato chi', ix chaan sk'ol winhaj Juan chi'."
        },
        {
            "number": "16",
            "text": "Axo yic ix lajvi yak'ji bautizar Jesús, ix q'uexta t'a yol ha'. Axo t'a jun rato chi', ix jacvi satcha’anh. Ix yilan yemul Yespíritu Dios t'a yib'anh, icha junok nok' paramuch."
        },
        {
            "number": "17",
            "text": "Axo ix yab'an eb', ay jun ix lolonemta t'a satcha’anh. Ix yalan icha tik: --Aton jun tik, Vuninal. Te xajanab'il vuuj. Tzin tzalaj val yet'oc, xchi."
        }
    ]
}