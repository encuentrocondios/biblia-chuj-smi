{
    "chapter": "4",
    "verses": [
        {
            "number": "1",
            "text": "Axo Jesús ix ik'jib'at yuj Yespíritu Dios d'a taquinh luum. Ix k'och ta' yic tz'ak'ji proval yuj vinh diablo."
        },
        {
            "number": "2",
            "text": "40 k'ual majxo valaj Jesús chi', ichato chi' ix och svejel."
        },
        {
            "number": "3",
            "text": "Axo vinh diablo ix k'och yak'lan smontanb'at d'a chucal, ix yalan vinh: --Ina Yuninal ach Dios, al d'a juntzanh q'ueen tic yic tz'och q'uen panil, xchi vinh d'ay."
        },
        {
            "number": "4",
            "text": "Palta ix yalan Jesús: --A d'a Slolonel Dios Tz'ib'ab'ilcani, a tz'alan icha tic: Manh yujocnhej tas svaji ay co q'uinal. Palta yuj jantacnhej tas syal Dios ay co q'uinal, xchicani, xchi Jesús."
        },
        {
            "number": "5",
            "text": "Ix lajvi chi', ix ik'jib'at yuj vinh diablo chi' d'a jun chonhab' yicnhej Dios yaji, aton Jerusalén. Ix yik'anq'ue Jesús chi' vinh d'a schon stemplo Dios."
        },
        {
            "number": "6",
            "text": "Ix yalan vinh d'ay icha tic: --Ina Yuninal ach Dios, emanh chennaj d'a sat luum chi', yujto syalcan d'a Slolonel Dios Tz'ib'ab'ilcani: Ol yal Dios d'a eb' yángel, yic tzach stanhvej eb'. Ol ach quetzchajq'ue yuj eb', yic vach' manh ol a tenoch oc d'a q'uen q'ueen, xchicani, xchi vinh diablo chi'."
        },
        {
            "number": "7",
            "text": "Ix tak'vi pax Jesús chi': --Palta syalpax icha tic d'a Slolonel Dios Tz'ib'ab'ilcani: Manh in eyak' proval, yujto e Yajal in, e Diosal in, xchicani, xchi d'a vinh."
        },
        {
            "number": "8",
            "text": "Ix yik'anxib'at Jesús chi' vinh diablo, ix k'och eb' d'a jun nivan tzalan. Ix sch'oxan masanil nación vinh d'a yolyib'anhq'uinal tic d'ay. Ix sch'oxan vinh to te nivan yelk'och svach'il."
        },
        {
            "number": "9",
            "text": "Ix lajvi chi', ix yalan vinh: --Masanil juntzanh tic, ol vak' iquej, tato tzach em cuman d'ayin, tzalan a b'a d'ayin, xchi vinh."
        },
        {
            "number": "10",
            "text": "Palta ix yalan Jesús d'a vinh: --Ach Satanás, elanh d'a in tz'ey. Yujto icha tic syal d'a Slolonel Dios Tz'ib'ab'ilcani: A d'ayin tzeyal e b'a, yujto e Yajal in, e Diosal in. A innhej tzin eyak' servil, xchi Dios, xchi Jesús chi'."
        },
        {
            "number": "11",
            "text": "Yuj chi', ix actajcan Jesús chi' yuj vinh. Axo eb' ángel ix ul ak'an servil."
        },
        {
            "number": "12",
            "text": "Axo yic ix yab'an Jesús to preso yaj vinhaj Juan, ix b'atxi d'a yol yic Galilea."
        },
        {
            "number": "13",
            "text": "Manhoc d'a Nazaret ix k'ochi, palta a d'a Capernaum, ata' ix k'och cajan. A jun chonhab' chi', a d'a sti' a' nhajab' ay. A d'a yol smacb'en eb' yinhtilal vinhaj Zabulón yed' vinhaj Neftalí, ata' ay."
        },
        {
            "number": "14",
            "text": "Icha chi' ix aj yelk'och tas tz'ib'ab'ilcan yuj vinhaj Isaías schecab' Dios d'a peca', xchi icha tic:"
        },
        {
            "number": "15",
            "text": "A d'a yol yic Zabulón yed' d'a yol yic Neftalí, a d'a sti' a' nhajab' ata' ay, d'a sk'axepalek' a' nivan Jordán. Ata' ay jun chonhab' Galilea sb'i, aton b'aj cajan eb' manh israeloc."
        },
        {
            "number": "16",
            "text": "A eb' anima chi', ayto ek' eb' d'a q'uik'alq'uinal, palta ol yil jun saquilq'uinal eb' te nivan yelk'ochi. A eb' ayek' ta', ichato chamnac eb', palta ol k'och saquilq'uinal d'a eb', xchi d'a Slolonel Dios chi'."
        },
        {
            "number": "17",
            "text": "Axo yic ix k'och Jesús chi' ta', ix och ijan yalanel slolonel Dios d'a eb' anima chi', ix yalan icha tic: --Naec e b'a, yujto toxo ol vach' och Dios aj satchaanh Yajalil, xchi d'a eb'."
        },
        {
            "number": "18",
            "text": "Ayic van sb'eyek' Jesús d'a sti' a' nhajab' yic Galilea, ix yilani ayek' vinhaj Simón scuch pax Pedro yed' jun vinh yuk'tac vinh scuchan Andrés. Van yak'anem jun schimpa eb' vinh yic yamlab' chay d'a yol a', yujto yamum chay eb' vinh."
        },
        {
            "number": "19",
            "text": "Axo Jesús ix alan d'a eb' vinh: --Ochanhec in k'ayb'umoc. Ol vak'och eyopisio. Icha tzeyutej eyaman nok' chay tic, icha chi' ol eyutoc eyik'ancot eb' anima d'ayin, xchi d'a eb' vinh."
        },
        {
            "number": "20",
            "text": "D'a jun rato chi' ix yactejcan ch'anh schimpa eb' vinh. Ix och eb' vinh sk'ayb'umoc Jesús chi'."
        },
        {
            "number": "21",
            "text": "Janik'anto sb'at eb', ix ilchaj chavanhxo eb' vinh yuk'tac sb'a yuuj, aton vinhaj Jacobo yed' vinhaj Juan. A vinhaj Zebedeo ay yic eb' vinh. Ayoch eb' vinh d'a yol jun barco yed' smam chi', van snipan schimpa eb' vinh yic yamlab' chay. Axo Jesús ix avtancot eb' vinh."
        },
        {
            "number": "22",
            "text": "D'a jun rato chi' ix yactancan smam eb' vinh chi' yed' jun barco chi', ix och eb' vinh sk'ayb'umoc Jesús."
        },
        {
            "number": "23",
            "text": "Ix ek' Jesús d'a yol yic Galilea chi' yed' eb' sk'ayb'um. Ix laj ek' sk'ayb'ej eb' anima d'a yoltac spatil sculto. Ix ek' yalanel jun vach' ab'ix, chajtil tz'aj yoch eb' d'a yol sk'ab' Dios aj satchaanh. Jantacnhej juntzanh yab'il tz'ik'an eb' anima chi', ix laj b'oxican eb' yuuj."
        },
        {
            "number": "24",
            "text": "Ix laj pucaxel yab'ixal Jesús d'a scal masanil yol yic Siria. Yuj chi' ix ik'jib'at eb' penaay smasanil d'ay, jantacnhej juntzanh yab'il yed' juntzanh ilya tz'ik'an eb'. Anhejtona', ay pax eb' tz'ixtaj yuj eb' enemigo, eb' scot d'a sjolom yed' eb' sicb'inaqueli. Ix laj ik'jib'at eb' d'ay. Yuj chi' ix b'oxican eb' smasanil yuuj."
        },
        {
            "number": "25",
            "text": "Jantac eb' aj Galilea chi', ix laj och tzak'an eb' yuuj. Anhejtona', ay eb' d'a juntzanh chonhab' d'a yol yic Decápolis, d'a Jerusalén, d'a Judea yed' pax d'a sk'axepalek' a' nivan Jordán, ix laj och pax tzak'an eb' yuuj."
        }
    ]
}