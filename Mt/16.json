{
    "chapter": "16",
    "verses": [
        {
            "number": "1",
            "text": "Ay juntzanh eb' fariseo yed' eb' saduceo ix k'och d'a Jesús, yujto sgana eb' yak'an proval. Yuj chi' ix sk'an yil junoc milagro eb' scot d'a satchaanh."
        },
        {
            "number": "2",
            "text": "Palta ix yalan Jesús d'a eb': --A ex tic, ay b'aj tzeyal icha tic d'a yemk'ualil: A q'uik'an maxtzac yak'laj nhab', yujto van stz'a asun, xe chi."
        },
        {
            "number": "3",
            "text": "Ay b'aj tzeyal pax d'a q'uinhib'alil: A ticnaic musan, te q'uik' asun, ol yak' nhab', xe chi. Jelan eyilan juntzanh asun, tzeyalani tato ol yak' nhab', mato maay. Ay juntzanhxo yechel sch'oxan tas yaj jun tiempoal tic, palta ina max nachajel juntzanh chi' eyuuj. Yuj chi', chab' sat ex."
        },
        {
            "number": "4",
            "text": "A ex tic, te chuc ex, manhoclaj d'a Dios tzeyak'och e pensar. Yuj chi' tonhej tze k'an eyil junoc milagro scot d'a Dios. Palta anhej jun milagro ol ak'joc eyila', aton jun icha sch'oxnac Dios yed' vinhaj Jonás, xchi d'a eb'. Ix lajvi chi', ix el d'a stz'ey eb', ix b'ati."
        },
        {
            "number": "5",
            "text": "Ix b'at Jesús yed' eb' sk'ayb'um d'a junxo sk'axepal a' nhajab'. Axo eb' sk'ayb'um chi', maj snalaj eb' yik'b'at ixim pan yic sva'a."
        },
        {
            "number": "6",
            "text": "Ix yalan Jesús d'a eb': --Ab'ec tas sval tic. Tzeyil val e b'a yuj yich span eb' fariseo yed' yuj yich span eb' saduceo, xchi d'a eb'."
        },
        {
            "number": "7",
            "text": "Yuj chi' ix yalub'tanhan eb' yuj juntzanh ix yal chi'. --Syal icha chi', yujto maj quik'cotlaj ixim co pan, xchi eb'."
        },
        {
            "number": "8",
            "text": "Axo Jesús yojtacxo tas van yalan eb'. Yuj chi' ix yalanpax d'a eb': --¿Tas yuj tzeyala' to malaj ixim e pan? Tevelnhej tzeyak'och Dios d'a e k'ool."
        },
        {
            "number": "9",
            "text": "¿Tom anheja' max nachajel eyuuj? ¿Tom max e nacoti ayic vak'annac oye' pan d'a oye' mil vinac, jayeto xuuc yak'nac sobre e molnacxiq'uei?"
        },
        {
            "number": "10",
            "text": "Yed' vak'annac pax uque' pan d'a chanhe' mil vinac, ¿tom max e nacoti jayeto xuuc yak'nac sobre e molnacxiq'uei?"
        },
        {
            "number": "11",
            "text": "Ayic ix valan d'ayex yuj yich span eb' fariseo yed' yich span eb' saduceo, ¿tas yuj max nachajel eyuuj tas syalelk'ochi? A e naani to a ixim pan svala', xchi d'a eb'."
        },
        {
            "number": "12",
            "text": "Ayic ix yalan juntzanh chi' Jesús, ichato chi' ix nachajel yuj eb' to manhoc yich pan b'aj syil sb'a eb', palta aton d'a juntzanh k'ayb'ub'al syal eb' fariseo yed' eb' saduceo."
        },
        {
            "number": "13",
            "text": "Ayic ix k'och Jesús yed' eb' sk'ayb'um d'a yol yic Cesarea yic Filipo, ix sk'anb'an d'a eb': --A in Ak'b'il in cot yuj Dios voch animail tic, ¿mach in am yalan eb' anima tzeyab'i? xchi d'a eb'."
        },
        {
            "number": "14",
            "text": "--Ay eb' tz'alani, tob' a ach tic Juan ach, vinh ix ak'an bautizar. Ay pax eb' tz'alani tob' Elías ach. Ay pax eb' tz'alani, tob' Jeremías ach, mato junocxo schecab' Dios ek'nac d'a peca', xchi eb' d'ay."
        },
        {
            "number": "15",
            "text": "--Xal ex tic, ¿mach in e naani? xchi d'a eb'."
        },
        {
            "number": "16",
            "text": "Axo vinhaj Pedro ix tak'vi d'ay, ix yalan vinh icha tic: --A achton tic, Cristo ach, Yuninal ach Dios pitzan, xchi vinh d'ay."
        },
        {
            "number": "17",
            "text": "Yuj chi' ix yalanxi Jesús d'a vinh: --Simón, yuninal ach vinhaj Jonás, te vach' ico', yujto a jun ix al tic, manhoclaj junoc anima ix ak'an nachajel uuj, palta aton in Mam ayek' d'a satchaanh, a ix ak'an nachajel uuj."
        },
        {
            "number": "18",
            "text": "A in sval d'ayach, a ach ton Pedro ach. (Pedro syalelk'ochi, q'ueen.) A d'a yib'anh jun tenam chi' ol in b'o viglesia. A viglesia chi', manh ol ak'joc ganar eb' yuj spoder chamel."
        },
        {
            "number": "19",
            "text": "A d'ayach ol vak' sllaveal yic tz'och eb' anima d'a yol sk'ab' Dios aj satchaanh. A tas ol ala' to ay yovalil d'a yolyib'anhq'uinal tic, ay pax yovalil d'a satchaanh. Anhejtona' a tas ol ala' to malaj yovalil d'a yolyib'anhq'uinal tic, malaj pax yovalil d'a satchaanh, xchi Jesús d'a vinh."
        },
        {
            "number": "20",
            "text": "Ix lajvi chi', ix yalan d'a eb' sk'ayb'um chi': --Ayta b'aj tzeyala' to a in tic Cristo in, xchi d'a eb'."
        },
        {
            "number": "21",
            "text": "A d'a jun tiempoal chi', ix och ijan Jesús yalan d'a eb' sk'ayb'um tas ol ja d'a yib'anh. Ix yalani: --Yovalil ol in b'at d'a Jerusalén. Ata' ol ak'jococh d'a vib'anh yuj eb' ichamtac vinac ay yopisio, eb' sat sacerdote yed' eb' k'ayb'um d'a ley Moisés. Ol in smilcham eb', palta axo d'a schab'jial, ol in pitzvocxi, xchi d'a eb'."
        },
        {
            "number": "22",
            "text": "Palta axo vinhaj Pedro ix ik'anelta Jesús chi' sch'ocoj, yic syak'lan vinh scachani. --Mamin, manh ichocta' sgana Dios. A juntzanh ix al chi', manh ol jalaj d'a ib'anh, xchi vinh d'ay."
        },
        {
            "number": "23",
            "text": "Palta ix och val q'uelan Jesús d'a vinh, ix yalani: --Elanh d'a in stz'ey ach Satanás, yujto a gana tzak' somchajel in pensar. Manhoclaj juntzanh tas yic Dios b'aj tzak'och a pensar. Anhej juntzanh yic anima tza na'a, xchi d'a vinh."
        },
        {
            "number": "24",
            "text": "Ix lajvi chi', ix yalanpax d'a eb' sk'ayb'um: --Tato ay mach sgana tz'och in k'ayb'umoc, yovalil manhxo yicoc sb'a sch'ocoj. Sb'ecocab' sb'a yab'an syail vuuj, taxonhej scham d'a te' culus. Tato icha chi', ochocab' tzak'an vuuj."
        },
        {
            "number": "25",
            "text": "Yujto a eb' sgana scol sb'a d'a yolyib'anhq'uinal tic, ol satel sq'uinal eb' d'a junelnhej. Axo eb' sb'ec sb'a scham vuuj, aton eb' chi' ol scha sq'uinal d'a junelnhej."
        },
        {
            "number": "26",
            "text": "Q'uinaloc tato squiquej masanil tas ay d'a yolyib'anhq'uinal tic, palta tato tzonh satcanel d'a junelnhej, ¿tas co ganar? ¿Tasto val ol cak' stojoloc yic tzonh colchajeli?"
        },
        {
            "number": "27",
            "text": "Yujto a in Ak'b'il in cot yuj Dios voch animail tic, a yed' spoder in Mam ol in ja yed' eb' vángel. Axo vak'an spac chi' d'a junjun anima, icha tastac ix sk'ulej eb'."
        },
        {
            "number": "28",
            "text": "Val yel sval d'ayex, ay juntzanh ex ayex ek' d'a tic, manto ex chamlaj, olto eyil in javi, ol in och Yajalil, xchi d'a eb' sk'ayb'um chi'."
        }
    ]
}