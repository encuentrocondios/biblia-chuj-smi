{
    "chapter": "21",
    "verses": [
        {
            "number": "1",
            "text": "Axo yic wan sk'och Jesús yet' heb' sk'ayb'um t'a slak'anil Jerusalén, ix k'och heb' t'a chonhab' Betfagé, t'a yich lum tzalan scuch Oliwo. Axo Jesús ix checanb'at chawanh heb' sk'ayb'um."
        },
        {
            "number": "2",
            "text": "Ix yalan t'a heb': --Ixiquec t'a jun aldea t'a quichanhb'at tik. Ata' ol ilchaj jun nok' nun b'uru eyuuj, etzanoch nok'. Aypaxek' jun nok' quelem yune' nok' yet'oc. Tze tijelta nok' schawanhil, tzeyik'ancot nok' t'a tik."
        },
        {
            "number": "3",
            "text": "Tato ay mach tas tz'alan t'ayex, tzeyalan t'a heb': Ay ol och nok' yuj Cajalil. Ol ul cak'xican nok' t'a jun rato, xe chi, xchi Jesús t'a heb'."
        },
        {
            "number": "4",
            "text": "Icha chi' ix aj yelk'och tas tz'ib'yajcan yuj jun schecab' Dios t'a peka', ayic ix yalan icha tik:"
        },
        {
            "number": "5",
            "text": "Tzeyal t'a heb' aj chonhab' Sion icha tik: Ina sja he Reyal t'ayex. Emnaquil sja yet' jun nok' b'uru. Ayk'e t'a yib'anh jun nok' quelem b'uru, yune' jun nok' nun b'uru, xe chi, xchi t'a Slolonel Dios Tz'ib'ab'ilcani."
        },
        {
            "number": "6",
            "text": "Ix b'at heb' sk'ayb'um chi'. Ix sk'anab'ajej heb' icha ix yal Jesús."
        },
        {
            "number": "7",
            "text": "Ix yik'ancot jun nok' nun b'uru chi' heb' yet' jun nok' quelem b'uru chi' t'a Jesús. Axo heb' sk'ayb'um chi' ix ak'ank'e spichul stz'amoc nok'. Ixlajwi chi' ix k'e Jesús t'a yib'anh nok' quelem b'uru chi'."
        },
        {
            "number": "8",
            "text": "Ayic wan sb'ey nok', tzijtum heb' anima ix laj slich'em spichul t'a yol b'e b'aj wan sb'eyb'at chi'. Ay pax heb' ix laj xicanelta te k'ab'tac te' ay xiil. Ix laj yak'anem heb' t'a yol b'e."
        },
        {
            "number": "9",
            "text": "Axo heb' b'ab'el yet' heb' tzak'an, ix laj yalank'e heb': --Yuj wal Dios t'a jun Yinhtilalcan winhaj Dawid. Calec wach' lolonel t'a winh checb'ilcot yuj Dios Kajal. Caq'ek yuj diosal d'ha Dios aj satcha’anh, xchi heb'."
        },
        {
            "number": "10",
            "text": "Ayic ix k'och Jesús t'a yol chonhab' Jerusalén, masanil anima ix laj somchaj chaanh. Ix laj yalan heb': --¿Mach jun sja tik? xchi heb'."
        },
        {
            "number": "11",
            "text": "Axo heb' nhilanek' yet' Jesús ix alani: --Aton Jesús, aj Nazaret yic Galilea. Aton jun tik schecab' Dios, xchi heb'."
        },
        {
            "number": "12",
            "text": "Ixlajwi chi', ix och Jesús t'a yol yamaq'uil stemplo Dios. Ix spechanelta heb' chonhwajum yet' heb' manwajum. Ix laj slocan pak'laj smexa heb' k'exum tumin yet' xila heb' chonhum paramuch."
        },
        {
            "number": "13",
            "text": "Ix yalan t'a heb': --Icha tik yalnaccan Dios t'a Slolonel Tz'ib'ab'ilcani: Ha in pat ol aljoc yuj to yicnhej lesal yaji, xchi. Palta a ex tik, icha junok nhak'een b'aj sk'ub'ejel sb'a heb' elk'um, icha chi' tzeyutej, xchi t'a heb'."
        },
        {
            "number": "14",
            "text": "Ayic ayek' t'a yamaq'uil stemplo Dios chi', ay juntzanh heb' max uji yilan ix k'och t'ay yet' juntzanh heb' max yal sb'eyi. Ix b'oxican heb' yuj."
        },
        {
            "number": "15",
            "text": "Palta haxo heb' winh sat sacerdote yet' heb' winh k'ayb'um t'a ley Moisés, ix yil juntzanh milagro heb' winh ix sb'o chi'. Ix yab'anpax heb' winh to ay juntzanh heb' unin tz'alan t'a yamaq'uil stemplo Dios chi': Yuj wal Dios t'a jun Yinhtilalcan winhaj Dawid, xchi heb'. Yuj chi' ix te cot yowal heb' winh."
        },
        {
            "number": "16",
            "text": "Ix yalan heb' winh t'a Jesús: --¿Tom max ab' tas syal heb' unin tik? xchi heb' winh t'ay. --Swab' yalan heb'. ¿Tom malaj b'aj tzeyil t'a Slolonel Dios Tz'ib'ab'ilcani, b'aj tz'alji icha tik t'a ko Mam Dios? Ha heb' unin yet' heb' wan to schuni, a heb' tzak'lab'ej yic syal wach' lolonel heb' t'ayach. Icha chi' syala', xchi Jesús t'a heb' winh."
        },
        {
            "number": "17",
            "text": "Ixlajwi chi', ix b'atxi Jesús chi', ix kan heb' yuj. Ix elxi t'a Jerusalén chi', ix k'och t'a Betania. Axo ta' ix ek' jun ak'wal."
        },
        {
            "number": "18",
            "text": "Axo t'a q'uinhib'alil, wan spax Jesús t'a Jerusalén ix och swejel."
        },
        {
            "number": "19",
            "text": "Axo ix yilani, ay jun te' higo t'a ti' b'e. Ix k'och t'a te', palta malaj junok sat te' ix ilchaj yuj. Tonhej k'ayum xil te'. Yuj chi' ix yalan t'a te': --Manhxa b'ak'uinh ol ach satanoc, xchi t'a te'. D'a jun rato chi', ix tacjiel te'."
        },
        {
            "number": "20",
            "text": "Ayic ix yilan jun chi' heb' sk'ayb'um, ix sat sk'ool heb'. --¿Tastaxlaj yuj junnhej rato ix tacjiel jun te' tik? xchi heb'."
        },
        {
            "number": "21",
            "text": "Val yel swal t'ayex, tato tzeyak'och Dios t'a he k'ool, tato malaj he chab'k'olal, yalnhej junok tas ol yal eyuuj. Manhoknhej tas icha ix wutej jun te' tik ol yal eyuuj. Wach'chom ol eyal t'a jun tzalan tik: Elanh t'a ed'tal tik. Yumb'at a b'ha t'a yol ha' nhajab', tato xe chi, ol yalnhej eyuuj icha chi'."
        },
        {
            "number": "22",
            "text": "Yalnhej tas tze k'ana' ayic tzex lesalwi, ol ak'joc t'ayex tato tzeyak'och t'a he k'ool, xchi t'a heb'."
        },
        {
            "number": "23",
            "text": "Ix ochxi Jesús t'a yol yamaq'uil stemplo Dios. Ix sk'ayb'an heb' anima ta'. Axo heb' winh sat sacerdote yet' heb' winh ichamtac winak t'a skal heb' israel chi', ix k'och heb' winh, ix sk'anb'an heb' winh t'ay: --¿Tas elk'ochi, yuj chi' a comon b'oej juntzanh chi' ewi? ¿Mach wal ak'jinac opisio chi'? xchi heb' winh."
        },
        {
            "number": "24",
            "text": "Yuj chi' ix yalan Jesús chi' t'a heb' winh: --Anhejtona', ol in k'anb'ejpax junok tas t'ayex. Tato ol eyal t'ayin, ol walpax t'ayex mach ak'jinac wopisio in b'oan juntzanh chi'."
        },
        {
            "number": "25",
            "text": "¿Mach ak'jinac yopisio winhaj Juan, yic yak'annac bautizar heb' anima winh? ¿Am Dios ix ak'ani, mato anima? Alec t'ayin, xchi t'a heb' winh. Yuj chi', ix slajtian sb'a heb' winh yuj juntzanh ix yal chi'. Ix laj yalank'e heb' winh: --¿Tas ol cutoc calan t'ay? Tato scala' to ha Dios ak'jinac yopisio winh, axom ol yalan t'ayonh: ¿Tas yuj maj eyak'och winh t'a he k'ool jun? xchama."
        },
        {
            "number": "26",
            "text": "Palta tato scala' to yicnhej anima yopisio winh, ay smay yuj heb' anima, yujto a winhaj Juan chi', schecab' Dios yaj winh snaan heb' smasanil, xchi heb' winh."
        },
        {
            "number": "27",
            "text": "Yuj chi' ix yalan heb' winh t'a Jesús: --Manh cojtacoclaj, xchi heb' winh t'ay. --Tato icha chi', manh ol wal pax t'ayex mach ak'jinac wopisio in b'oan juntzanh chi', xchi Jesús t'a heb' winh."
        },
        {
            "number": "28",
            "text": "Ix yalan Jesús t'a heb' winh: --¿Tas tze na yuj jun ab'ix ol wal tik? Ay jun winh, ay chawanh yuninal winh. Ix yalan winh t'a winh b'ab'el unin: Ach wuninal, ixic t'a ko munlajel, xchi winh."
        },
        {
            "number": "29",
            "text": "Maay, manh ol in b'atlaj, xchi winh t'a winh smam chi'. Palta t'a jun rato chi', ix snaan sb'a winh, ix b'at winh t'a smunlajel winh smam chi'."
        },
        {
            "number": "30",
            "text": "Ix yalanpax winh t'a winh schab'il icha ix yutej winh yalan t'a winh b'ab'el. Yuj chi' ix tak'wi winh schab'il chi': Inye Mamin, ol in b'atoc, xchi winh. Palta maj b'atlaj winh."
        },
        {
            "number": "31",
            "text": "Ha ticnaik, tzin k'anb'ej t'ayex, ¿mach junok heb' uninab'il chi' ix k'anab'ajan icha sgana smam chi'? xchi Jesús t'a heb' winh. --Aton winh b'ab'el unin chi', xchi heb' winh. Yuj chi' ix yalanxi Jesús t'a heb': --Val yel swal t'ayex, tato ayex ol ex och t'a yol sk'ab' Dios, a wal heb' tecumel tumin yet' heb' ix ajmul ix ol b'ab'laj och t'ayex."
        },
        {
            "number": "32",
            "text": "Yujto a winhaj Juan chi' ix ul alancan t'ayex chajtil tzeyutej he tojolb'itan he b'a, palta maj eyak'ochlaj t'a he k'ool. Axo heb' tecumel tumin yet' heb' ix ajmul ix, ay heb' ix ak'anoch winh t'a sk'ool. Wach'chom eyilnac tas yutejnac snaan sb'a heb', palta a exxo tik maj he nalaj he b'a yet' heb', maj eyak'och tas ix yal winhaj Juan chi' t'a he k'ool."
        },
        {
            "number": "33",
            "text": "Hak'uecoch he chiquin t'a junxo ab'ix ol wal t'ayex. Ay jun winh ix awan juntzanh te' uwa t'a sat sluum. Ix smacan winh yet' k'een tz'alk'een. Ix sb'oan jun yet'tal b'aj stek'jiel yal sat te' uwa chi' winh. Ix sb'oank'e jun b'aj tz'aj heb' stanhwan te' uwa chi' winh, chaanh ix aji. Ixlajwi chi', ix yak'anb'at sluum winh chi' majanil yet' te' uwa chi' t'a juntzanh heb' munlajwum. Ix b'atcan winh t'a junxo chonhab' najat."
        },
        {
            "number": "34",
            "text": "Axo yic ix ja stiempoal smolchajel sat te', ix checancot juntzanh heb' schecab' winh t'a heb' winh munlajwum chi'. Ix b'at sk'anan smajananub'al lu'um heb'."
        },
        {
            "number": "35",
            "text": "Ayic ix k'och heb', ix yamchajcot heb' yuj heb' winh. Ay jun ix smak' heb' winh. Ay junxo smilcham heb' winh. Axo junxo ix sjulk'enejcham heb' winh."
        },
        {
            "number": "36",
            "text": "Axo winh aj lu'um chi' ix checanb'at juntzanhxo heb' schecab'. Ek'alto sb'isul heb' ix b'atxi chi' t'a heb' ix b'at t'a sb'ab'elal. Palta lajan ix aj heb' icha heb' ix b'ab'laj xid'ek' chi'."
        },
        {
            "number": "37",
            "text": "Ichato chi' ix schecanb'at jun yuninal winh. Tato icha chi' ol xiv heb' winh t'a jun wuninal tik, xchi winh."
        },
        {
            "number": "38",
            "text": "Palta haxo ix yilan heb' winh to wan sk'och jun yuninal winh chi', ix laj yalan heb' winh: Ina sjawi winh uninab'il tik. Ha ticnaik tato ol cham winh smam winh, haxo winh ol ochcan ajluumal. Co mileccham winh, yic wach' a t'ayonh ol kan lu'um, xchi heb' winh."
        },
        {
            "number": "39",
            "text": "Yuj chi', ayic ix k'och winh, ix yamchajcot winh yuj heb' winh. Ix sjachanb'at winh heb' winh t'a stitac avb'en chi'. Ata' ix smilcham winh heb' winh."
        },
        {
            "number": "40",
            "text": "Yuj chi', tzin k'anb'ej t'ayex, ayic ol k'och winh aj lu'um chi', ¿tas ol yutoc heb' winh munlajwum chi' winh tze na'a? xchi Jesús t'a heb' winh fariseo chi'."
        },
        {
            "number": "41",
            "text": "--Manh ol ak'joc niwank'olal heb' winh yuj winh. Ol smilcham heb' winh chuk spensar chi' winh. Ol yak'anxican sluum winh chi' majanil t'a juntzanhocxo heb' winh. Ha heb' winh chi' ol ak'an smajananub'al t'a winh ayic ol k'och stiempoal, xchi heb' winh."
        },
        {
            "number": "42",
            "text": "Yuj chi' ix yalanxi Jesús t'a heb' winh: --¿Tom malaj b'aj tzeyil t'a Slolonel Dios Tz'ib'ab'ilcani b'aj syala'? Ha jun k'een k'een malaj yelk'och t'a yichanh heb' b'oum pat, aton k'een ix ochcan sjolomoc schiquin te' pat chi'. Icha tik ix aj yuj Dios Kajal. Yuj chi' ayic squilani, ste sat ko k'ool yuj, xchi t'a Slolonel Dios chi'."
        },
        {
            "number": "43",
            "text": "Yuj chi' swal t'ayex, ol yal Dios to manhxalaj eyalan eyic eyoch t'a yol sk'ab'. Axo ol yalan t'a juntzanhxo heb' anima, to ay yalan yic heb' yoch he k'exuloc. Yujto a heb' chi', lajan heb' icha heb' tz'ak'an smajananub'al te' avb'en uwa t'a winh aj lu'um chi'."
        },
        {
            "number": "44",
            "text": "Tato ay junok mach tz'em tanhnaj t'a yib'anh jun k'een tik, chok' tz'aji. Tato a k'een tz'em tanhnaj t'a yib'anh junocxo, icha pokok tz'aji, xchi Jesús t'a heb' winh."
        },
        {
            "number": "45",
            "text": "Axo heb' winh sat sacerdote yet' heb' winh fariseo, ayic ix yab'an juntzanh ab'ix chi' heb' winh, ix snaanel heb' winh to a yuj heb' winh ix yal juntzanh chi' Jesús."
        },
        {
            "number": "46",
            "text": "Yuj chi' sgana heb' winh ix syama'. Palta ix xiv heb' winh t'a heb' anima, yujto a Jesús schecab' ton Dios yaj t'a heb' anima chi'."
        }
    ]
}