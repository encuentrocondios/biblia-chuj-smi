{
    "chapter": "1",
    "verses": [
        {
            "number": "1",
            "text": "Ayic toxo ix cham vinhaj Josué, masanil eb' yetisraelal vinh ix k'anb'an d'a Jehová icha tic: ¿Mach junoc macanh inhtilal d'a co cal tic ol b'ab'laj och yak' oval yed' eb' cananeo? xchi eb'."
        },
        {
            "number": "2",
            "text": "Ix tak'vi Jehová icha tic: A eb' yinhtilal Judá sb'ab'lajochi, yujto a d'a eb' ol ak'chaj luum, xchi."
        },
        {
            "number": "3",
            "text": "Yuj chi' a eb' yinhtilal Judá ix avtan eb' yinhtilal Simeón, ix yalan eb' d'a eb' icha tic: Coyec qued' d'a lum luum ix ak'ji quiquej, ol cak'an oval yed' eb' cananeo cajan ta'. Ol lajvoc chi', ol onh ochpax eyed'oc ayic ol eyak'an oval yuj lum ol eyiquejpax chi', xchi eb'. Yuj chi' ix b'at eb' yinhtilal Simeón chi' yed' eb'."
        },
        {
            "number": "4",
            "text": "Icha chi' ix aj yak'an oval eb' yed' eb' cananeo yed' pax eb' ferezeo, axo Jehová ix ak'anoch eb' d'a yol sk'ab' eb'. A d'a Bezec ix ak'ji ganar 10 mil eb' cananeo yuj eb'. Ajun pax vinh sreyal Bezec chi' d'a scal eb'."
        },
        {
            "number": "5",
            "text": "Vach'chom ix el lemnaj vinh, palta ix b'atnhej tzak'an eb' d'a spatic vinh, masanto ix yamchaj vinh yuj eb', ix spolel yiximal smam sk'ab' vinh eb' yed' yiximal smam yoc vinh."
        },
        {
            "number": "6",
            "text": "Yuj chi' ix yalan vinh: A d'a yalanhtaxo, ix viq'uel yiximal smam sk'ab' yed' yiximal smam yoc 70 eb' vinh rey, ix vak'an sik'q'ue sk'ajiltac vael eb' vinh d'a yalanh in mexa. Palta axo ticnaic jun, lajan val tzin yutej Dios icha vutejnac eb' vinh chi', xchi vinh. Ix yik'anb'at vinh eb' israel chi' d'a Jerusalén, axo ta' ix cham vinh."
        },
        {
            "number": "7",
            "text": "A eb' yinhtilal Judá ix och eb' yak' oval d'a chonhab' Jerusalén, ix yak'an ganar eb'. Ix xicancham masanil anima eb', ix snhusantz'a jun chonhab' chi' eb'."
        },
        {
            "number": "8",
            "text": "Ix lajvi chi', ix laj empax eb' yak' oval yed' eb' cananeo, eb' cajan d'a tzalquixtac, d'a yol smacb'en Neguev yed' d'a ak'lictac."
        },
        {
            "number": "9",
            "text": "Ix yak'anpax oval eb' yed' eb' cananeo d'a chonhab' Hebrón, aton Quiriat-arba d'a peca', ix miljicancham vinhaj Sesai, vinhaj Ahimán yed' vinhaj Talmai yuj eb'."
        },
        {
            "number": "10",
            "text": "Elanhchamel ix och eb' yak' oval d'a chonhab' Debir, aton Quiriat-sefer d'a peca'."
        },
        {
            "number": "11",
            "text": "Ay jun vinh yajal yaj d'a scal eb' yinhtilal Judá scuchan Caleb. Ix yal vinh icha tic: A junoc mach ol b'at yak' oval yed' eb' cajan d'a Quiriat-sefer, tato ol yak' ganar yik'an jun chonhab' chi', ol vak' ix Acsa ix visil yetb'eyumoc, xchi vinh."
        },
        {
            "number": "12",
            "text": "Axo vinhaj Otoniel yuninal vinhaj Cenaz slajvub' yuk'tac vinhaj Caleb chi' ix ak'an ganar jun chonhab' chi', yuj chi' ix yak' ix yisil vinhaj Caleb chi' yetb'eyumoc vinh."
        },
        {
            "number": "13",
            "text": "Axo yic ix lajvi yik'lan sb'a eb' chi', ix yalan vinhaj Otoniel chi' d'a ix Acsa chi' to sk'an sluum ix d'a vinh smam chi'. Yuj chi' ix emta ix d'a yib'anh nok' b'uru, ix sk'anb'an vinh smam ix chi' d'ay icha tic: --¿Tas tza nib'ej? xchi vinh d'a ix."
        },
        {
            "number": "14",
            "text": "Ix yalan ix: --Ina to ix ak' lum taquinh luum d'ayin d'a Neguev, yuj chi' eloc val d'a a k'ool tzak' lum yax sat d'ayin, lum b'aj ay sjaj a a', xchi ix. Yuj chi' ix yak' junocxo lum vinh d'a ix, ay sjaj a a' d'a luum d'a sjolomtac yed' junocxo a' d'a syoptac luum."
        },
        {
            "number": "15",
            "text": "A eb' yinhtilal vinhaj Hobab vinh quenita, aton vinh snhi' vinhaj Moisés, ix el eb' d'a schonhab'il te' Palma, ix b'at eb' yed' eb' yinhtilal Judá, ix b'at cajnaj eb' d'a scal eb' anima cajan d'a tz'inan lum d'a yol smacb'en Judá d'a Neguev, d'a slak'anil chonhab' Arad."
        },
        {
            "number": "16",
            "text": "Axo eb' yinhtilal Judá yed' eb' yic Simeón, ix yak' oval eb' yed' eb' cananeo cajan d'a Sefat. Ix satel jun chonhab' chi' eb' d'a junelnhej, yuj chi' Horma ix sb'iejcan yuj eb'."
        },
        {
            "number": "17",
            "text": "Ix yik'anpax chonhab' Gaza eb', Ascalón yed' Ecrón yed' slumal d'a spatictac."
        },
        {
            "number": "18",
            "text": "Yujto ayoch Jehová yed' eb' yinhtilal Judá chi', yuj chi' ix yak' ganar eb' cajan d'a tzalquixtac eb', palta maj yal-laj spechanel eb' anima cajan d'a ak'lictac eb', yujto a eb' chi', ay sq'ueen carruaje eb' yic oval."
        },
        {
            "number": "19",
            "text": "Ix ak'ji lum Hebrón d'a vinhaj Caleb icha ajnac yalancan vinhaj Moisés. A vinhaj Caleb chi' ix ak'an ganar yik'anel oxvanh eb' yuninal vinhaj Anac."
        },
        {
            "number": "20",
            "text": "Axo pax eb' yinhtilal Benjamín jun, maj yal-laj yik'anel eb' jebuseo eb' d'a Jerusalén, yuj chi' junnhej ix can cajan eb' yed' eb' d'a Jerusalén chi'."
        },
        {
            "number": "21",
            "text": "A eb' yinhtilal José, ix yak' lista sb'a eb' sb'at yak' oval d'a chonhab' Betel, aton Luz d'a peca'. Ayic ix schecanb'at eb' ilum lum eb' ta', a Jehová ix colvaj yed' eb'."
        },
        {
            "number": "22",
            "text": "A eb' ilum luum chi', ix yil eb' yelta jun vinh vinac d'a chonhab' chi', ix yalan eb' d'a vinh: Tato ol onh a ch'ox d'a tas ol aj coch d'a yol chonhab' tic, malaj tas ol ach cutej, xchi eb' d'a vinh."
        },
        {
            "number": "23",
            "text": "Axo jun vinh chi' ix ch'oxani tas tz'aj yoch eb' d'a jun chonhab' chi'. Yuj chi' ix cot eb' soldado yinhtilal José, ix xicancham masanil eb' anima eb' ayek' cajan ta', palta a jun vinh ix ch'oxan eb' chi', maj miljichamlaj vinh yuj eb' yed' masanil eb' cajan yed' vinh d'a yol spat."
        },
        {
            "number": "24",
            "text": "A jun vinh chi', ix b'atcan vinh d'a slum eb' hitita, ix sb'oanq'ue jun chonhab' vinh ta', Luz ix yak' vinh sb'iej. Ix ochnhejcan jun b'i chi' d'a jun chonhab' chi'."
        },
        {
            "number": "25",
            "text": "A eb' yinhtilal Manasés, maj yal-laj spechanel juntzanh anima tic eb': Eb' aj Bet-seán, eb' aj Taanac, eb' aj Dor, eb' aj Ibleam yed' eb' aj Meguido yed' pax yaldeail juntzanh chonhab' chi'. Yuj chi' ix cannhej cajan eb' cananeo chi' ta'."
        },
        {
            "number": "26",
            "text": "Palta axo yic ix yik'an yip eb' israel chi', ix yak'an pural eb' cananeo chi' eb' yochcan smunlajvumoc. Maj pechjiel-laj eb' d'a junelnhej yuj eb'."
        },
        {
            "number": "27",
            "text": "Anheja' pax eb' yinhtilal Efraín, maj spechel-laj eb' cananeo eb' cajan d'a Gezer, yuj chi' a eb' cananeo chi', ix cannhej cajan eb' d'a scal eb'."
        },
        {
            "number": "28",
            "text": "Anheja' eb' yinhtilal Zabulón, maj spechel-laj eb' cananeo eb' cajan d'a Quitrón yed' d'a Nahalal. Yuj chi' ix cannhej cajan eb' cananeo chi' d'a scal eb', palta ix ak'ji pural eb' yochcan smunlajvumoc eb' yinhtilal Zabulón chi'."
        },
        {
            "number": "29",
            "text": "Anheja' eb' yinhtilal Aser, maj spechel-laj eb' cananeo eb' cajan d'a Aco, d'a Sidón, d'a Ahlab, d'a Aczib, d'a Helba, d'a Afec yed' d'a Rehob. Yuj chi' ix cannhej cajan eb' yinhtilal Aser chi' d'a scal eb' cananeo chi'."
        },
        {
            "number": "30",
            "text": "Anheja' pax eb' yinhtilal Neftalí, maj spechel-laj eb' cananeo eb' cajan d'a Bet-semes yed' d'a Bet-anat, yuj chi' ix cannhej cajan eb' d'a scal eb' cananeo chi', palta ix ak'ji pural eb' cananeo chi' yochcan smunlajvumoc eb'."
        },
        {
            "number": "31",
            "text": "A eb' amorreo cajan d'a lum ak'lictac, maj chajiochlaj eb' yinhtilal Dan yuj eb', yuj chi' ix cannhej eb' yinhtilal Dan chi' d'a lum tzalquixtac."
        },
        {
            "number": "32",
            "text": "Icha chi' ix aj scannhej cajan eb' amorreo chi' d'a yich vitz Heres, d'a Ajalón yed' d'a Saalbim, palta axo yic ix yik'an yip eb' yinhtilal José, ix yak' pural eb' amorreo chi' eb' yochcan smunlajvumoc."
        },
        {
            "number": "33",
            "text": "A smojonal slum eb' amorreo chi', sb'atnhej d'a spak'anil yic Acrabim, masanto sk'och d'a Sela, sb'atnhej d'a yib'anhq'ue chi'."
        }
    ]
}