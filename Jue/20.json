{
    "chapter": "20",
    "verses": [
        {
            "number": "1",
            "text": "Yuj chi' ix smolb'an sb'a masanil eb' israel d'a yichanh Jehová d'a Mizpa, junxonhej ix yutej spensar eb'. Ix cot eb' ay d'a yol smacb'en eb' yinhtilal Dan d'a norte, eb' ay d'a Beerseba d'a sur yed' eb' ay d'a Galaad d'a stojolal b'aj sjavi k'u."
        },
        {
            "number": "2",
            "text": "Masanil eb' yajal yaj d'a junjun yinhtilal eb' israel schonhab' Dios, ayek' molan eb' ta'. Ay am 400 mil eb' soldado yed'nacxo syamk'ab' yic oval."
        },
        {
            "number": "3",
            "text": "(Ix yab' specal eb' yinhtilal Benjamín to ix smolb'ej sb'a eb' yetisraelal eb' d'a Mizpa.) Axo eb' yajalil eb' israel chi' ix alani, tato ay eb' ojtannac tas ix aj yuji jun chucal chi', syal yalan eb'."
        },
        {
            "number": "4",
            "text": "Axo vinh yetb'eyum ix chamnac chi' ix alani: --Ix in javi yed' ix vetb'eyum chi' d'a chonhab' Gabaa d'a yol yic Benjamín yic tzin vaycan ta'."
        },
        {
            "number": "5",
            "text": "Axo d'a jun ak'val chi', ix smolb'ej sb'a eb' vinh vinac ay d'a jun chonhab' chi' d'a spatictac te' pat b'aj ay in ek' chi', yic tzin smilancham eb' vinh yalani. Ix och ijan eb' vinh yixtan ix vetb'eyum chi', masanto ix cham ix yuj eb' vinh."
        },
        {
            "number": "6",
            "text": "Yuj chi' ix vik'cot snivanil ix chi', ix in xicanb'ati. Ix vak'anb'at d'a masanil yol co macb'en, yic vach' tzeyil e masanil tas ix aj yoch jun nivan mul te chucxo pax tic."
        },
        {
            "number": "7",
            "text": "Axo ticnaic yujto vetisraelal ex, a ex ol e na'a, ol eyala' tas ol aj jun tic, xchi vinh."
        },
        {
            "number": "8",
            "text": "Junxonhej ix yutej spensar eb' smasanil, ix yalan eb' icha tic: --Malaj junoc onh tzonh pax d'a co pat masanto ol yal sb'a tas ol aj jun tic."
        },
        {
            "number": "9",
            "text": "A ticnaic a tas sco k'ulej to tz'och suerte d'a co cal yic vach' ol quila' mach onh ol onh b'at cak' oval d'a chonhab' Gabaa chi'."
        },
        {
            "number": "10",
            "text": "Junjun vinac d'a scal lajlajunhvanh vinac d'a junjun inhtilal scan d'a yib'anh sayan co vael a onh soldado onh tic. A onhxo co masanil, ol onh b'at caq'uek' spac d'a eb' aj Gabaa yuj jun chucal ix sk'ulej eb' chi', xchi eb'."
        },
        {
            "number": "11",
            "text": "Junxonhej ix yutej sb'a eb' israel chi' yic ix b'at eb' yak' oval d'a jun chonhab' chi'."
        },
        {
            "number": "12",
            "text": "Ix yak'anb'at schecab' eb' d'a masanil yol yic Benjamín. Ix ek' yalan eb' icha tic: Yelxo val te chuc tas ix sk'ulej jayvanh eb' vinac aj Gabaa."
        },
        {
            "number": "13",
            "text": "Yuj chi' a ticnaic, a juntzanh vinac ix k'ulan chucal d'a e cal chi', iq'uequelta eb', tzeyak'anoch eb' d'a yol co k'ab' yic sco milancham eb', icha chi' ol aj satel jun chucal chi' d'a co cal a onh israel onh tic, xchi eb'. Maj schalaj yab' eb' yinhtilal Benjamín chi'."
        },
        {
            "number": "14",
            "text": "Palta to ix smolb'ej sb'a eb' soldado eb' d'a Gabaa chi' yic syak'an oval eb' yed' juntzanhxo eb' yetisraelal chi'."
        },
        {
            "number": "15",
            "text": "Ay am 26 mil eb' soldado ix cot d'a juntzanh chonhab' d'a yol yic Benjamín chi', yed'nac syamk'ab' eb' yic oval. Ch'oc pax yaj 700 eb' soldado te jelan, aj Gabaa chi' eb'."
        },
        {
            "number": "16",
            "text": "A d'a scal masanil eb' soldado chi', 700 eb' to a d'a sq'uexanh sjulvaj yed' ch'anh mejmeech. Te tojol sjulvaj eb', vach'chom a junoc tas te xi' sjul eb', palta syamchaj yuj eb'."
        },
        {
            "number": "17",
            "text": "Axo pax juntzanhxo eb' israel chi', ay am 400 mil eb' soldado te k'ajan d'a oval, malaj eb' aj Benjamín chi' d'a scal eb'."
        },
        {
            "number": "18",
            "text": "Ix b'at eb' israel chi' b'aj ayek' scajnub' Dios yic sk'anb'an eb' mach inhtilal eb' sb'ab'laj och yak' oval yed' eb' yinhtilal Benjamín chi'. Ix yalan Jehová to a eb' yinhtilal Judá sb'ab'laj ochi."
        },
        {
            "number": "19",
            "text": "Ix q'ue vaan eb' israel chi' d'a q'uinhib'alil, ix b'at sb'oanq'ue scampamento eb' d'a yichanh chonhab' Gabaa chi'."
        },
        {
            "number": "20",
            "text": "Ix sb'oanoch sb'a eb' d'a yichanh chonhab' chi' yic syak'an oval eb'."
        },
        {
            "number": "21",
            "text": "Axo eb' yinhtilal Benjamín chi', ix elta eb' d'a yol chonhab' chi'. A d'a jun k'u chi', 22 mil eb' yetisraelal eb' chi' ix smilchamoc."
        },
        {
            "number": "22",
            "text": "Yuj chi' ix b'at eb' israel chi' d'a yichanh Jehová, cusk'olal yaj eb' ix ek' k'u, masanto ix q'uik'b'iemi. Ix lajvi chi' ix sk'anb'an eb' d'a Jehová: ¿Tzam onh b'atxi cak' oval yed' eb' quetisraelal yinhtilal Benjamín? xchi eb'. Ix yalan Jehová: Ixiquec, xchi d'a eb'. Yuj chi' ix yik'anxi yip eb', axo d'a junxo k'u ix b'at eb' yak'xi oval yed' eb' yinhtilal Benjamín chi'. Anheja' b'aj ix och eb' d'a sb'ab'elal, ata' ix ochxi eb'."
        },
        {
            "number": "23",
            "text": "Anheja' d'a junelxo chi', ix elixta eb' yinhtilal Benjamín chi' yak' oval yed' eb'. 18 mil soldado yetisraelal eb' chi' ix smilchamoc."
        },
        {
            "number": "24",
            "text": "Yuj chi', ix b'atxi eb' soldado smasanil yed' masanil eb' chonhab' d'a scajnub' Dios. Ix ochxi eb' d'a cusk'olal d'a yichanh Jehová. Pilan k'u maj va jab'oc eb'. Ix snhusan silab' eb', ix yak'anpax silab' eb' yic junk'olal."
        },
        {
            "number": "25",
            "text": "A d'a jun tiempoal chi', a te' scaxail strato Jehová, ayek' te' d'a scajnub' Dios chi'. A vinhaj Finees yuninal vinhaj Eleazar, yixchiquin vinhaj Aarón ayoch sacerdoteal. Ix sk'anb'an eb' israel chi' d'a Jehová tato syal yak'anxi oval chi' eb' yed' eb' yinhtilal Benjamín chi', mato manhxo. Ix yalan Jehová d'a eb': Aq'uec oval yed' eb', a q'uik'an svak'och eb' d'a yol e k'ab', xchi d'a eb'."
        },
        {
            "number": "26",
            "text": "Yuj chi' ix b'at juntzanh eb' soldado yic Israel sk'ub'ejel sb'a d'a spatictac chonhab' Gabaa chi'."
        },
        {
            "number": "27",
            "text": "Axo juntzanhxo eb', ix b'at eb' yak' oval yed' eb' soldado yic Benjamín chi'. Ix sb'oanoch sb'a eb' yic syak'an oval eb' yed' eb' aj Gabaa chi', icha ix yutej sb'a eb' d'a sb'ab'elal yed' d'a schaelal."
        },
        {
            "number": "28",
            "text": "Ix elixta eb' yic Benjamín chi' d'a yol chonhab' chi' yak' oval yed' eb'. Najat ix cot eb' yak' oval yed' eb' yetisraelal chi'. Ix to val yak' ganar eb' smilancham 30-xo eb' israel d'a yol sb'eal Betel yed' d'a yol sb'eal Gabaa yed' b'aj manhxa mach cajan."
        },
        {
            "number": "29",
            "text": "A val snaan eb' to van yel eb' yetisraelal eb' chi' d'ay, van yak'an ganar eb' snaani, icha ix yak' eb' d'a sb'ab'elal yed' d'a schaelal, palta tonhej ix stz'aquel sb'a eb' soldado israel chi', yacb'an van scot eb' d'a yoltac b'e najat d'a stiel chonhab'."
        },
        {
            "number": "30",
            "text": "Ayic ix k'och eb' israel chi' d'a slak'anil Baal-tamar, elanhchamel ix sb'oxioch sb'a eb' yak' oval chi'. Ix elpaxcot eb' ix sk'ub'ejel sb'a d'a spatictac chonhab' Gabaa chi'."
        },
        {
            "number": "31",
            "text": "Lajunhe' mil eb' sik'b'ilel d'a scal masanil soldado yic Israel ix och d'a chonhab' chi' yak' oval, yelk'olal ix te och yip oval chi'. A eb' yic Benjamín najat ix b'at chi', max snalaj eb' tato van satel eb'."
        },
        {
            "number": "32",
            "text": "Yuj Jehová ix yak' ganar eb' israel chi' d'a eb' yic Benjamín chi'. A d'a jun k'u chi', 25 mil yed' 100-xo eb' yinhtilal Benjamín chi' ix chami. Ichato chi' ix yilanelta sb'a eb' to van yak'ji ganar eb'."
        },
        {
            "number": "33",
            "text": "Icha tic ix aj yoch oval chi'. A d'a sb'ab'elal, a eb' soldado israel chi' najat ix el eb' d'a yichanh eb' yic Benjamín chi', yujto yipk'olal yaj eb' vinh ix sk'ub'ejel sb'a d'a spatictac chonhab' Gabaa chi', yic satel jun chonhab' chi' eb'."
        },
        {
            "number": "34",
            "text": "Axo eb' soldado ix sk'ub'ejel sb'a chi', elanhchamel ix och eb' d'a yol chonhab' chi', ix smilancham masanil eb' anima chi' eb'."
        },
        {
            "number": "35",
            "text": "A eb' ix sk'ub'ejcanel sb'a chi', lajti' yaj eb' yed' eb' soldado yetb'eyum eb' to ayic ol och eb' d'a yol chonhab' chi', ol yak' checlaj q'ue stab'il eb', yic vach' snachajel yuj eb' chi' to toxo ix yak' ganar jun chonhab' chi' eb'."
        },
        {
            "number": "36",
            "text": "A val yic van yel eb' israel d'a eb' yinhtilal Benjamín chi', ix yilan jun nivan tab' chi' eb', yuj chi' ix meltzaj eb', ix stek'b'an sb'a eb' d'a yichanh eb' yinhtilal Benjamín chi'. Toxo ix cham 30 eb' yuj eb' yic Benjamín chi', yuj chi' ix sna' eb' yic Benjamín chi' to van yak'an ganar eb', icha ix yak' eb' d'a sb'ab'elal."
        },
        {
            "number": "37",
            "text": "A val d'a jun rato chi' ix q'ue juyuyoc tab' d'a chonhab' chi'. Ayic ix yilanb'at eb' yic Benjamín chi' d'a spatic, juyuyi sq'ue stab'il schonhab' eb' chi' d'a chaanh."
        },
        {
            "number": "38",
            "text": "Icha val chi' ix aj stek'b'an sb'a eb' israel d'a yichanh eb' yic Benjamín chi', ix te xivq'ue eb' yic Benjamín chi', ix nachajel yuj eb' to van yak'ji ganar eb'."
        },
        {
            "number": "39",
            "text": "Yuj chi' ix el lemnaj eb' d'a yichanh eb' israel chi', ix b'atcan eb' b'aj sb'atcan sb'eal tz'inan luum, palta maxtzac yal-laj yel eb' yujto ix yamji eb'. Ix miljicham eb' yuj eb' israel tz'elta d'a yol schonhab' eb' chi'."
        },
        {
            "number": "40",
            "text": "Ix oymaj eb' israel chi' d'a spatictac eb'. Icha val chi' ix aj yak'ji ganar eb' smasanil, ix pechji eb' yuj eb' b'aj syik' yip eb' anima masanto d'a stojolal b'aj sjavi k'u d'a Gabaa chi'"
        },
        {
            "number": "41",
            "text": "Ata' ix cham 18 mil eb' yinhtilal Benjamín chi'."
        },
        {
            "number": "42",
            "text": "Axo juntzanhxo eb', ix b'at eb' elelal d'a tz'inan luum d'a stojolal q'uen tenam scuch Rimón, palta oye' mil eb' chi' ix cham d'a yoltac b'e. Ix ochnhej eb' israel chi' d'a spatic eb' ixto can chi', masanto d'a Gidom. Ix ak'ji ganar eb' yuj eb' israel chi'. Chab'to mil eb' soldado chi' ix cham yuj eb' israel chi'."
        },
        {
            "number": "43",
            "text": "Yuj chi' a d'a jun k'u chi', 25 mil eb' soldado yic Benjamín chi' ix chami, aton eb' soldado te jelan d'a oval."
        },
        {
            "number": "44",
            "text": "Palta 600 to eb' vinh ix b'atcan elelal d'a tz'inan luum. Chanhe' ujal ix aj eb' vinh d'a q'uen tenam scuchan Rimón chi'."
        },
        {
            "number": "45",
            "text": "Axo eb' israel ix b'at eb' d'a masanil chonhab' d'a yol yic Benjamín chi', ix xicancham masanil anima eb' yed' masanil nok' molb'etzal nok'. Ix snhusanpaxtz'a junjun chonhab' eb' yed' masanil tastac ay d'ay."
        }
    ]
}