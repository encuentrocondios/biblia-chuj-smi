{
    "chapter": "12",
    "verses": [
        {
            "number": "1",
            "text": "Ix smolb'an sb'a masanil eb' vinh vinac t'a yinhtilal Efraín, ix sk'axpitan ha' Jordán eb' vinh t'a stojolalb'at chonhab' Zafón. Ix yalan eb' vinh t'a vinhaj Jefté chi' icha tik: --¿Tas yuj maj al t'ayonh ayic ach b'at t'a oval yet' eb' amonita? Tato ix al t'ayonh, ix am onh b'at ed'oc. Ha ticnaic ol ach co nhustz'ha t'a yol a pat tik, xchi eb' vinh t'a vinh."
        },
        {
            "number": "2",
            "text": "Ix tak'vi vinhaj Jefté chi' t'a eb' vinh: --Ha in tik yet' eb' vetchonhab', ay jun niwan oval t'a co cal yet' eb' amonita chi'. Ix ex vavtej, palta maj ex javoclaj onh e colo'."
        },
        {
            "number": "3",
            "text": "Yujto ix wila'' to maj ex javoclaj onh e colo', yuj chi' ix in b'ec in b'a in cham t'a oval chi'. Ix vak'an oval yet' eb' amonita chi'. Ix cak' ganar eb' yujto a Jehová ix ak'anoch eb' t'a yol co k'ab'. Yuj chi' ¿tas yuj tzex javi eyak' oval t'ayin ticnaic? xchi vinh."
        },
        {
            "number": "4",
            "text": "Ix b'uchji eb' aj Galaad yuj eb' aj Efraín chi', ix yalan eb' icha tik: Ha ex tik, t'a co cal elnac ex yet' t'a skal eb' yinhtilal Manasés, xchi eb'. Yuj chi' masanil eb' anima cajan t'a Galaad chi', ix smolb'ej eb' vinhaj Jefté chi', ix yak'an oval eb' yet' eb' yinhtilal Efraín chi', ix ak'ji ganar eb' yuj vinh."
        },
        {
            "number": "5",
            "text": "Ha eb' aj Galaad chi', ix och eb' smac t'a sjayil sti' ha' Jordán, yuj chi' a eb' yinhtilal Efraín chi' tz'el lemnajoc yic sk'axpaj eb' t'ha ha' Jordán chi', sk'anb'an eb' aj Galaad chi' t'a eb' tato yinhtilal Efraín eb'. Maay, tato xchi eb',"
        },
        {
            "number": "6",
            "text": "syalan eb' aj Galaad chi' t'a eb' icha tik: “Xibolet”, xe chi anh, xchi eb'. Tato “Sibolet” xchi eb', syalelk'ochi to yinhtilal Efraín eb', yujto manh wach'oc tz'aj yalan eb'. Icha chi' tz'aj syamchajelta eb', smiljicham eb' t'a sti' ha' Jordán chi' yuj eb' aj Galaad chi'. 42 mil val eb' vinac t'a yinhtilal Efraín ix cham ta'."
        },
        {
            "number": "7",
            "text": "Vaque' ab'il ix och vinhaj Jefté yajalil t'a skal eb' yetisraelal. Axo ix cham vinh, ix mucji vinh t'a schonhab' t'a yol yic Galaad."
        },
        {
            "number": "8",
            "text": "Ayic ayxo scham vinhaj Jefté chi', ix och vinhaj Ibzán aj Belén yajaliloc eb' yetisraelal chi'."
        },
        {
            "number": "9",
            "text": "Ha vinh chi', 30 eb' yuninal vinh yet' 30 eb' ix yisil vinh. Ix och yetb'eyum eb' ix yisil vinh chi' t'a skal eb' manhxalaj yuj sb'a yet'oc. Anheja' pax eb' yuninal vinh chi', a eb' ix manhxalaj yuj sb'a eb' vinh yet'oc ix yik'a'. Ha vinhaj Ibzán chi', uque' ab'il ix yak' yajalil vinh t'a skal eb' yetisraelal chi'."
        },
        {
            "number": "10",
            "text": "Ayic ix cham vinh, ha t'a Belén ix mucji vinh."
        },
        {
            "number": "11",
            "text": "Ixlajwi chi', haxo vinhaj Elón t'a yinhtilal Zabulón ix ak'an yajalil t'a skal eb' yetisraelal chi'. Lajunhe' ab'il ix yak' yajalil chi' vinh."
        },
        {
            "number": "12",
            "text": "Ayic ix cham vinh, ix mucji vinh t'a Ajalón t'a smacb'en eb' yinhtilal Zabulón chi'."
        },
        {
            "number": "13",
            "text": "Ixlajwi chi', haxo vinhaj Abdón yuninal vinhaj Hilel aj Piratón ix ak'an yajalil t'a skal eb' yetisraelal chi'."
        },
        {
            "number": "14",
            "text": "Vajxaque' ab'il ix yak' yajalil chi' vinh. 40 yuninal vinh yet' 30 yixchiquin vinh. Junjun eb' vinh chi', sq'ue eb' vinh t'a yib'anh nok' b'uru."
        },
        {
            "number": "15",
            "text": "Ayic ix cham vinh, ix mucji vinh t'a Piratón, t'a yol smacb'en eb' yinhtilal Efraín t'a tzalquixtac t'a yol yic eb' Amalec."
        }
    ]
}