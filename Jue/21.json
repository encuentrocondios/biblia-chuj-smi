{
    "chapter": "21",
    "verses": [
        {
            "number": "1",
            "text": "Ha masanil eb' israel chi', ix yak' sti' eb' t'a yichanh Jehová t'a Mizpa to malaj junok eb' ol yak' yisil yetb'eyumoc eb' yinhtilal Benjamín."
        },
        {
            "number": "2",
            "text": "Ayic ix lajvi oval chi', ix smolan sb'a eb' israel chi' t'a yichanh Dios t'a scajnub', masanto ix k'ik'b'i, ix ok' wal eb' sik'lab'il, ix yalan eb':"
        },
        {
            "number": "3",
            "text": "Mamin Jehová co Diosal ach, ¿tas wal yuj ix javi jun tik t'a quib'anh? ¿Tas wal yuj van satel jun quinhtilal a onh israel onh tik? xchi eb'."
        },
        {
            "number": "4",
            "text": "Axo t'a junxo k'u, ix q'ue vaan eb', ix sb'oanq'ue jun altar eb', ix snhusantz'a silab' eb' t'a yichanh Jehová, ix yak'anpax silab' eb' yic junk'olal."
        },
        {
            "number": "5",
            "text": "Ix och ijan eb' sk'anb'an yab'i: ¿Mach eb' quetchonhab' maj xid'ek' qued'oc t'a molchajel t'a yichanh Jehová t'a Mizpa? xchi eb'. Yujto yak'nac sti' eb', tato ay mach max b'at t'a jun molchajel chi', smiljichamoc."
        },
        {
            "number": "6",
            "text": "Te cusk'olal yaj eb' yuj tas ix sk'ulej eb' yet' eb' yetisraelal yinhtilal Benjamín chi'. Ix och ijan eb' yalani: Ha wal t'a jun k'u tik ix satel jun inhtilal t'a co cal."
        },
        {
            "number": "7",
            "text": "¿Tas wach' sco k'ulej yic tz'ochxi yetb'eyum eb' winh ixto kan chi'? Ha onh tik ix cak' co ti' t'a yichanh Jehová to malaj junok onh ol cak' eb' ix quisil yetb'eyumoc eb' winh."
        },
        {
            "number": "8",
            "text": "¿Ay am eb' quetisraelal maj xid'ek' qued'oc t'a Mizpa molchajel t'a yichanh Jehová? xchi eb'. Axo ix snaancot eb' to a eb' cajan t'a Jabes t'a yol yic Galaad, malaj junok eb' ix xid'ek' t'a molchajel chi'."
        },
        {
            "number": "9",
            "text": "Ayic ix avtaj lista, malaj junok eb' aj Jabes chi' ix tak'vi."
        },
        {
            "number": "10",
            "text": "Ayic ix yab'an jun chi' eb' chonhab' smasanil, ix schecanb'at 12 mil soldado eb', yic b'at miljicham masanil eb' aj Jabes chi', masanil eb' vinac, eb' unin yet' masanil eb' ix ix ayxo vinac sk'umej."
        },
        {
            "number": "11",
            "text": "Ha t'a skal masanil eb' aj Jabes chi', ix ilchaj 400 eb' ix cob'estac mantalaj vinac tzek' t'a spatic, ix ik'jicot eb' ix t'a campamento t'a Silo t'a yol yic Canaán."
        },
        {
            "number": "12",
            "text": "Ixlajwi chi', masanil eb' chonhab' chi', ix schecb'at yalumal eb' t'a eb' winh yinhtilal Benjamín aycanb'at sk'ub'ejel sb'ha t'a q'uen tenam scuchan Rimón, ix b'at ik'chajcot eb' winh t'a junk'olal."
        },
        {
            "number": "13",
            "text": "Yuj chi' ix meltzajcot eb' winh aj Benjamín chi'. Axo eb' israel ix ak'an eb' ix cob'estac ix yik'cot eb' t'a Jabes chi' yetb'eyumoc eb'. Palta ayto maj tz'acvoc yik'an yetb'eyum eb' smasanil."
        },
        {
            "number": "14",
            "text": "Ha masanil eb' israel chi' ix ok' sk'ol eb' yuj eb' yinhtilal Benjamín chi', yujto ix satjiel jun inhtilal chi' yuj Jehová."
        },
        {
            "number": "15",
            "text": "Axo eb' yajal yaj t'a cal chonhab' chi' ix sk'anb'ej eb' icha tik: ¿Tas wal ol aj yilchajpax eb' ix yetb'eyum juntzanhxo eb' winh ix kan tik, yujto masanil eb' ix yetb'eyum eb' winh, ix cham eb' ix smasanil?"
        },
        {
            "number": "16",
            "text": "Ha yuj juntzanh eb' winh ixto kan chi', yuj chi' olto pitzvocchaanh jun inhtilal tik, yic max satel t'a co cal a onh israel onh tik."
        },
        {
            "number": "17",
            "text": "Palta a onh tik, max yal-laj cak'an eb' ix quisil yic tz'och yetb'eyumoc eb' winh, yujto co masanil ix cak' co ti' t'a yichanh Dios to max cak'laj eb' ix quisil t'a eb' winh, yuj chi' a mach syak' yisil, scotcan catab' t'a yib'anh."
        },
        {
            "number": "18",
            "text": "Palta junjun ab'il ay jun niwan q'uinh tz'och t'a yichanh Jehová t'a Silo, aton jun ay t'a snorteal Betel, t'a stojolal b'aj tz'em k'u t'a b'e sb'at t'a Betel chi' sk'och t'a Siquem, t'a stojolal sur yic Lebona, xchi eb'."
        },
        {
            "number": "19",
            "text": "Ha eb' yajal yaj t'a skal eb' israel chi', ix yalb'at jun lolonel tik eb' t'a eb' yinhtilal Benjamín chi': Tzex b'at e k'ub'ejel e b'ha t'a scaltac te' uva t'a slak'anil Silo."
        },
        {
            "number": "20",
            "text": "Wach' tzeyutej e k'ub'anel e b'a ta', lista eyaji. Ayic ol eyilan yelta nhililoc eb' ix cob'estac aj Silo chanhal ta', tzex elta b'aj k'ub'an ex chi', tzeyik'ancot junjunoc eb' ix eyetb'eyumoc. Slajvi chi' tzex paxcan t'a e chonhab'."
        },
        {
            "number": "21",
            "text": "Tato ol javok eb' winh smam, ma eb' winh snulej eb' ix cob'estac chi' yal t'ayonh, ol calan t'a eb': Sco k'an nivank'olal t'ayex t'a spatic eb' winh, yujto maj ilchaj yetb'eyum eb' winh smasanil cuuj, ayic ix och oval t'a Jabes. Anhejtona', tik wal manhoc ex ix eyak' eb' ix t'a eb' winh, yuj chi' max ochlaj e mul b'aj ix eyak' e ti', xco cham t'a eb', xchi eb' yajalil Israel chi'."
        },
        {
            "number": "22",
            "text": "Ix schaan sk'ol eb' winh yic Benjamín chi' sk'ulan icha ix alchaj chi'. Yuj chi' junjun eb' winh ix yik'b'at junjun eb' ix cob'estac chi' ayic van schanhalvi eb' ix. Ix yik'anb'at eb' ix eb' winh t'a elanhchamel t'a schonhab', ix sb'oanxiq'ue schonhab' eb' winh chi' yic scajnajxi eb' winh ta'."
        },
        {
            "number": "23",
            "text": "Anheja' juntzanhxo eb' winh yetisraelal eb' winh chi', ix meltzajpax junjun eb' winh t'a sluum yet' t'a spat."
        },
        {
            "number": "24",
            "text": "Ha t'a jun pekti’ chi' mantalaj sreyal eb' israel, junjun eb' sk'ulej icha tas snib'ej."
        }
    ]
}