{
    "chapter": "11",
    "verses": [
        {
            "number": "1",
            "text": "Ha t'a jun pekti’ chi', ay jun winh scuchan Jefté cajan t'a yol yic Galaad. Te jelan winh t'a owal. Ha winhaj Jefté chi' yune' winh jun ix ajmul ix yet' jun winh scuchan Galaad."
        },
        {
            "number": "2",
            "text": "Axo pax ix yetb'eyum winhaj Galaad chi' jun, ay pax heb' winh yune' ix. Ayic ix q'uib'k'e heb' winh chi', ix pechjiel winhaj Jefté chi' yuj heb' winh t'a te' pat chi'. Ix yalan heb' winh to malaj yalan yic winh ta' yujto ch'oc snun winh."
        },
        {
            "number": "3",
            "text": "Icha chi' ix aj yel winhaj Jefté t'a heb' yuk'tac chi', ix b'atcan winh t'a yol yic Tob. Ata' ix smolb'ej jun nhilanh heb' winh winak winh. Tonhej ayek' juntzanh heb' winh chi', max munlajlaj jab'oc heb' winh. Ha heb' winh chi' ix och yet' winhaj Jefté chi', haxo elk'al ix yak' heb' winh."
        },
        {
            "number": "4",
            "text": "Ix ek' jun pekti’, ix k'och heb' amonita yak' owal yet' heb' israel chi'."
        },
        {
            "number": "5",
            "text": "Yuj chi', a heb' yajal t'a Galaad chi' ix schec heb' to b'at cot winhaj Jefté t'a yol yic Tob."
        },
        {
            "number": "6",
            "text": "Ix yalanb'at heb' icha tik: --Cotanh t'a tik, ko gana to a ach tzach och cajaliloc yic tzak'an owal yet' heb' amonita, xchi heb'."
        },
        {
            "number": "7",
            "text": "Ix tak'wi winhaj Jefté chi' icha tik: --Ha ex tik ix eyak' chukal t'ayin, ix eyak' pural in he pechanel t'a spat winh in mam, yuj chi' ¿tas yuj tzex jawi in he sayek' tiknaik ayic ayex och t'a syaelal? xchi winh."
        },
        {
            "number": "8",
            "text": "--Toton yujto tzonh k'och wal t'a syaelal chi', yuj chi' tzonh jawi ach quila'. Co gana wal to tzach b'at qued'oc, a ach ol ak' owal yet' heb' amonita chi', a ach ol ach och cajaliloc t'a ko masanil cajan onh t'a Galaad tik, xchi heb' t'a winh."
        },
        {
            "number": "9",
            "text": "--Tato he gana tzin meltzaji yic swak' owal yet' heb' amonita chi', anhejtona' tato ol och Jehová wed'oc ayic ol wak'an ganar heb', ¿yel am wal ol in och eyajaliloc chi'? xchi winh t'a heb'."
        },
        {
            "number": "10",
            "text": "Axo heb' winh yajal chi' ix alanxi icha tik: --Ha Jehová skak'och ko testigooc to ol ko k'ulej icha tzal chi', xchi heb'."
        },
        {
            "number": "11",
            "text": "Ichato chi' ix b'at winhaj Jefté chi' yet' heb', ix yak'anoch winh heb' yajaliloc. Ha t'a Mizpa ix yalxi winhaj Jefté t'a yichanh Jehová tas ix yal t'a heb' checab' chi'."
        },
        {
            "number": "12",
            "text": "Ixlajwi chi', ix schecanb'at juntzanh heb' schecab' winh sk'anb'ej t'a winh sreyal Amón icha tik: ¿Tas yuj aycot eyowal t'ayonh, yuj chi' tzex jawi eyak' owal qued'oc? xchib'at winh."
        },
        {
            "number": "13",
            "text": "Ix spacan winh sreyal heb' amonita chi' icha tik: Ayic he cotnac a ex israel ex tik t'a Egipto, he jawinac t'a tik, he tok'ek' lum ko lu'um, sb'atnhej t'ha ha' Arnón masanto sk'och t'ha ha' Jaboc yet' t'ha ha' Jordán. Ha tiknaik jun, ak'ecxi lu'um t'ayonh t'a ak'ank'olal, xchi winh."
        },
        {
            "number": "14",
            "text": "Ixlajwi chi' ix schecanb'at juntzanhxo heb' schecab' winhaj Jefté chi' t'a winh sreyal heb' amonita chi',"
        },
        {
            "number": "15",
            "text": "yic b'at yalanxi heb' icha tik: Icha wal tik ix aj spacan winhaj Jefté: Ha onh israel onh tik, malaj lum he lu'um chi' quik'nac eq'ui, malaj pax lum yic heb' moabita quik'nac eq'ui."
        },
        {
            "number": "16",
            "text": "Ayic yelnaccot heb' ko mam quicham t'a Egipto chi', ha t'a tzinan lum cotnac heb', masanto jawi heb' t'ha ha' Chacchac Mar, sjawipax heb' t'a Cades."
        },
        {
            "number": "17",
            "text": "Schecannaccot juntzanh heb' schecab' heb' t'a winh sreyal Edom to schaek' heb' winh t'a yol smacb'en, palta maj chajiek'talaj heb' yuj winh. Anheja' yalanpax heb' t'a winh sreyal Moab to schaek' heb' winh t'a yol smacb'en, palta anheja' maj yalpax sk'ol winh schaek'ta heb'. Yuj chi' cannhej heb' t'a Cades chi'."
        },
        {
            "number": "18",
            "text": "Slajwi chi' yek'nhej heb' t'a taquinh lu'um, yoyancot sb'a heb' t'a spatictac smacb'en heb' Edom yet' t'a spatictac yic heb' Moab chi', masanto jawi heb' t'a stojolal b'aj sjawi k'u t'a Moab chi'. Axo ta' och waan heb', kan heb' t'a junxo sk'axepalb'at ha' Arnón. Palta maj k'axpajek'talaj heb', yujto ata' tz'el yich lum yic heb' Moab chi'."
        },
        {
            "number": "19",
            "text": "Yuj chi' yak'b'at schecab' heb' t'a winhaj Sehón sreyal heb' amorreo, cajan t'a Hesbón. Yalcot heb' t'a winh to schaek' heb' winh t'a yol smacb'en, yic sk'och heb' t'a lum sluum."
        },
        {
            "number": "20",
            "text": "Palta maj schalaj yab' winh, maj chajiek'talaj heb' yuj winh t'a yol smacb'en chi'. Anhej to smolb'ej masanil heb' soldado winh, sb'oank'e scampamento heb' t'a Jahaza, yak'annac owal winh yet' heb' ko mam quicham chi'."
        },
        {
            "number": "21",
            "text": "Palta haxo Jehová ko Diosal a onh israel onh tik, a ak'anoch winhaj Sehón yet' masanil heb' anima t'a schonhab' chi' t'a yol sk'ab' heb', yuj chi' ak'ji ganar winh yuj heb'. Icha chi' aj yik'annaccan slum heb' amorreo chi' heb' t'a jun chonhab' chi'."
        },
        {
            "number": "22",
            "text": "Yik'annaccan masanil lum sluum heb' amorreo chi' heb', scotnhej t'ha ha' Arnón masanto sjawi t'ha ha' Jaboc. Scotpax t'a taquinh lu'um masanto t'ha ha' Jordán."
        },
        {
            "number": "23",
            "text": "Ha lum sluum heb' amorreo yik'naquek' Jehová yak'annaccan t'a heb' ko mam quicham chi', ¿tom he gana tze tok'xiek' lum t'ayonh tiknaik?"
        },
        {
            "number": "24",
            "text": "Q'uinaloc a Quemos he diosal tz'ak'an jab'oc tas t'ayex he macb'enoc, ¿tom max he cha eyicoc jun? Icha pax chi' caj a onh tik, a tas syak' Jehová ko Diosal t'ayonh, a chi' ko macb'en yaji."
        },
        {
            "number": "25",
            "text": "¿Tom tza na' to te ek'alto alan ic t'a jun lu'um tik t'a yichanh winhaj Balac yuninal winhaj Zipor, sreyal Moab? Ha winh chi' manh yak'nacoclaj owal winh yet' heb' ko mam quicham chi' yuj jun lu'um tik."
        },
        {
            "number": "26",
            "text": "Ayxo 300 ab'il ko cajnaj t'a Hesbón, t'a Aroer yet' t'a juntzanh chonhab' t'a slak'anil yet' t'a smasanil juntzanh chonhab' ay t'a stitac ha' Arnón. ¿Tas yuj ato tiknaik tzeyak' yowalil t'ayonh yuj jun lu'um tik?"
        },
        {
            "number": "27",
            "text": "Ha in tik, malaj junok tas chuk tzin k'ulej t'ayach. Palta a ach tik, chuk tas tza k'ulej, tzach jawi ak' owal qued'oc. Palta jun, a Jehová wan onh yilani, ha' ol ch'olb'itan tas caj eyed'oc, xchib'at winhaj Jefté chi'."
        },
        {
            "number": "28",
            "text": "Wach'chom icha chi' ix yalb'at winhaj Jefté chi', palta maj schalaj yab' winh rey chi'."
        },
        {
            "number": "29",
            "text": "Ix och Yespíritu Jehová t'a winhaj Jefté chi', ix ek' winh t'a yol yic Galaad yet' t'a yol yic Manasés, masanto ix k'och winh t'a Mizpa t'a yol yic Galaad chi', yic smolb'an heb' soldado winh yic sb'at yak'an owal heb' yet' heb' amonita chi'."
        },
        {
            "number": "30",
            "text": "Ha winhaj Jefté chi', ix yak' sti' winh t'a Jehová icha tik: Tato ol ak'och heb' amonita t'a yol in k'ab',"
        },
        {
            "number": "31",
            "text": "a mach ol b'ab'laj elta in scha t'a sti' in pat, ayic ol in jax t'a owal tik, ol in nhus silab'il t'ayach, xchi winh."
        },
        {
            "number": "32",
            "text": "Ix b'at winhaj Jefté chi' yet' heb' soldado yak' owal yet' heb' amonita chi'. Yuj scolwal Jehová ix yak' ganar winhaj Jefté chi'."
        },
        {
            "number": "33",
            "text": "Tzijtum heb' ajk'ol chi' ix cham yuj heb', 20 chonhab' ix yak' ganar heb' t'a skal Aroer, t'a Minit yet' t'a Abel-queramim. Icha wal chi' ix aj yak'ji ganar heb' amonita yuj heb' israel chi'."
        },
        {
            "number": "34",
            "text": "Axo yic ix jax winhaj Jefté t'a spat t'a Mizpa, a jun pitanh ix yisil winh ix elta ul scha'a, wan schanhalwi ix, wan stzinhan pandereta ix ayic ix elta ix chi'. Anhej ix, malaj junok yuninal winh."
        },
        {
            "number": "35",
            "text": "Ha wal yic ix elta ix chi', ix snhik'chitanb'at spichul winh yuj scusk'olal, ix yalan winh: --Ay... ach wisil. Swab' wal syail uuj. Ix ik' wal cot jun yaelal tik t'a wib'anh, yujto ix wak' in ti' t'a Jehová, yuj chi' a tiknaik, yowalil ol in k'anab'ajej tas ix wal chi', xchi winh."
        },
        {
            "number": "36",
            "text": "Ix tak'wi ix t'a winh: --Mamin, tato ix ak' a ti' ak'an junok tas t'a Jehová chi', k'ulej t'ayin icha ix aj ak'an a ti' chi', yujto toxo ix ak'jioch heb' ajk'ol chi' t'a yol a k'ab' yuj Jehová chi'."
        },
        {
            "number": "37",
            "text": "Anhej jun tzin k'an t'ayach to tzak' chab'okxo ujal t'ayin yic b'at in b'eyek' yet' heb' ix wetcob'estaquil t'a jolomtac witz, yic tzin ok' yet' heb' ix ta', yujto manh ol ochlaj wetb'eyum, xchi ix."
        },
        {
            "number": "38",
            "text": "Ix yak' chab'xo ujal chi' winhaj Jefté chi' t'a ix. Ha t'a jun pekti’ chi', ix b'at ix t'a jolomtac witz yet' heb' ix chi', ix ok' ix, yujto junelnhej manh ol ochlaj yetb'eyum ix."
        },
        {
            "number": "39",
            "text": "Ixlajwi chab' ujal chi', ix paxta ix b'aj ay winh smam chi'. Ix yak'anelk'och winhaj Jefté b'aj ix yak' sti' t'a Jehová chi'. Maj ochlaj yetb'eyum ix yisil winh chi' masanto ix cham ix."
        },
        {
            "number": "40",
            "text": "Ix ochcan jun chi' sb'eyb'aloc heb' israel chi', junjun ab'il smolb'an sb'a heb' ix cob'estac, chanhe' k'ual tz'ok' heb' ix, yuj snajicot ix yisil winhaj Jefté chi'."
        }
    ]
}