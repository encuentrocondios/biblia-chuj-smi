{
    "chapter": "11",
    "verses": [
        {
            "number": "1",
            "text": "A d'a jun tiempoal chi', ay jun vinh scuchan Jefté cajan d'a yol yic Galaad. Te jelan vinh d'a oval. A vinhaj Jefté chi' yune' vinh jun ix ajmul ix yed' jun vinh scuchan Galaad."
        },
        {
            "number": "2",
            "text": "Axo pax ix yetb'eyum vinhaj Galaad chi' jun, ay pax eb' vinh yune' ix. Ayic ix q'uib'q'ue eb' vinh chi', ix pechjiel vinhaj Jefté chi' yuj eb' vinh d'a te' pat chi'. Ix yalan eb' vinh to malaj yalan yic vinh ta' yujto ch'oc snun vinh."
        },
        {
            "number": "3",
            "text": "Icha chi' ix aj yel vinhaj Jefté d'a eb' yuk'tac chi', ix b'atcan vinh d'a yol yic Tob. Ata' ix smolb'ej jun nhilanh eb' vinh vinac vinh. Tonhej ayek' juntzanh eb' vinh chi', max munlajlaj jab'oc eb' vinh. A eb' vinh chi' ix och yed' vinhaj Jefté chi', axo elk'al ix yak' eb' vinh."
        },
        {
            "number": "4",
            "text": "Ix ek' jun tiempoal, ix k'och eb' amonita yak' oval yed' eb' israel chi'."
        },
        {
            "number": "5",
            "text": "Yuj chi', a eb' yajal d'a Galaad chi' ix schec eb' to b'at cot vinhaj Jefté d'a yol yic Tob."
        },
        {
            "number": "6",
            "text": "Ix yalanb'at eb' icha tic: --Cotanh d'a tic, co gana to a ach tzach och cajaliloc yic tzak'an oval yed' eb' amonita, xchi eb'."
        },
        {
            "number": "7",
            "text": "Ix tak'vi vinhaj Jefté chi' icha tic: --A ex tic ix eyak' chucal d'ayin, ix eyak' pural in e pechanel d'a spat vinh in mam, yuj chi' ¿tas yuj tzex javi in e sayek' ticnaic ayic ayex och d'a syaelal? xchi vinh."
        },
        {
            "number": "8",
            "text": "--Toton yujto tzonh k'och val d'a syaelal chi', yuj chi' tzonh javi ach quila'. Co gana val to tzach b'at qued'oc, a ach ol ak' oval yed' eb' amonita chi', a ach ol ach och cajaliloc d'a co masanil cajan onh d'a Galaad tic, xchi eb' d'a vinh."
        },
        {
            "number": "9",
            "text": "--Tato e gana tzin meltzaji yic svak' oval yed' eb' amonita chi', anhejtona' tato ol och Jehová ved'oc ayic ol vak'an ganar eb', ¿yel am val ol in och eyajaliloc chi'? xchi vinh d'a eb'."
        },
        {
            "number": "10",
            "text": "Axo eb' vinh yajal chi' ix alanxi icha tic: --A Jehová scak'och co testigooc to ol co k'ulej icha tzal chi', xchi eb'."
        },
        {
            "number": "11",
            "text": "Ichato chi' ix b'at vinhaj Jefté chi' yed' eb', ix yak'anoch vinh eb' yajaliloc. A d'a Mizpa ix yalxi vinhaj Jefté d'a yichanh Jehová tas ix yal d'a eb' checab' chi'."
        },
        {
            "number": "12",
            "text": "Ix lajvi chi', ix schecanb'at juntzanh eb' schecab' vinh sk'anb'ej d'a vinh sreyal Amón icha tic: ¿Tas yuj aycot eyoval d'ayonh, yuj chi' tzex javi eyak' oval qued'oc? xchib'at vinh."
        },
        {
            "number": "13",
            "text": "Ix spacan vinh sreyal eb' amonita chi' icha tic: Ayic e cotnac a ex israel ex tic d'a Egipto, e javinac d'a tic, e toq'uek' lum co luum, sb'atnhej d'a a' Arnón masanto sk'och d'a a' Jaboc yed' d'a a' Jordán. A ticnaic jun, aq'uecxi luum d'ayonh d'a ak'ank'olal, xchi vinh."
        },
        {
            "number": "14",
            "text": "Ix lajvi chi' ix schecanb'at juntzanhxo eb' schecab' vinhaj Jefté chi' d'a vinh sreyal eb' amonita chi',"
        },
        {
            "number": "15",
            "text": "yic b'at yalanxi eb' icha tic: Icha val tic ix aj spacan vinhaj Jefté: A onh israel onh tic, malaj lum e luum chi' quik'nac eq'ui, malaj pax lum yic eb' moabita quik'nac eq'ui."
        },
        {
            "number": "16",
            "text": "Ayic yelnaccot eb' co mam quicham d'a Egipto chi', a d'a tz'inan lum cotnac eb', masanto javi eb' d'a a' Chacchac Mar, sjavipax eb' d'a Cades."
        },
        {
            "number": "17",
            "text": "Schecannaccot juntzanh eb' schecab' eb' d'a vinh sreyal Edom to schaek' eb' vinh d'a yol smacb'en, palta maj chajiek'talaj eb' yuj vinh. Anheja' yalanpax eb' d'a vinh sreyal Moab to schaek' eb' vinh d'a yol smacb'en, palta anheja' maj yalpax sk'ol vinh schaek'ta eb'. Yuj chi' cannhej eb' d'a Cades chi'."
        },
        {
            "number": "18",
            "text": "Slajvi chi' yek'nhej eb' d'a taquinh luum, yoyancot sb'a eb' d'a spatictac smacb'en eb' Edom yed' d'a spatictac yic eb' Moab chi', masanto javi eb' d'a stojolal b'aj sjavi k'u d'a Moab chi'. Axo ta' och vaan eb', can eb' d'a junxo sk'axepalb'at a' Arnón. Palta maj k'axpajek'talaj eb', yujto ata' tz'el yich lum yic eb' Moab chi'."
        },
        {
            "number": "19",
            "text": "Yuj chi' yak'b'at schecab' eb' d'a vinhaj Sehón sreyal eb' amorreo, cajan d'a Hesbón. Yalcot eb' d'a vinh to schaek' eb' vinh d'a yol smacb'en, yic sk'och eb' d'a lum sluum."
        },
        {
            "number": "20",
            "text": "Palta maj schalaj yab' vinh, maj chajiek'talaj eb' yuj vinh d'a yol smacb'en chi'. Anhej to smolb'ej masanil eb' soldado vinh, sb'oanq'ue scampamento eb' d'a Jahaza, yak'annac oval vinh yed' eb' co mam quicham chi'."
        },
        {
            "number": "21",
            "text": "Palta axo Jehová co Diosal a onh israel onh tic, a ak'anoch vinhaj Sehón yed' masanil eb' anima d'a schonhab' chi' d'a yol sk'ab' eb', yuj chi' ak'ji ganar vinh yuj eb'. Icha chi' aj yik'annaccan slum eb' amorreo chi' eb' d'a jun chonhab' chi'."
        },
        {
            "number": "22",
            "text": "Yik'annaccan masanil lum sluum eb' amorreo chi' eb', scotnhej d'a a' Arnón masanto sjavi d'a a' Jaboc. Scotpax d'a taquinh luum masanto d'a a' Jordán."
        },
        {
            "number": "23",
            "text": "A lum sluum eb' amorreo yik'naquek' Jehová yak'annaccan d'a eb' co mam quicham chi', ¿tom e gana tze tok'xiek' lum d'ayonh ticnaic?"
        },
        {
            "number": "24",
            "text": "Q'uinaloc a Quemos e diosal tz'ak'an jab'oc tas d'ayex e macb'enoc, ¿tom max e cha eyicoc jun? Icha pax chi' caj a onh tic, a tas syak' Jehová co Diosal d'ayonh, a chi' co macb'en yaji."
        },
        {
            "number": "25",
            "text": "¿Tom tza na' to te ek'alto alan ic d'a jun luum tic d'a yichanh vinhaj Balac yuninal vinhaj Zipor, sreyal Moab? A vinh chi' manh yak'nacoclaj oval vinh yed' eb' co mam quicham chi' yuj jun luum tic."
        },
        {
            "number": "26",
            "text": "Ayxo 300 ab'il co cajnaj d'a Hesbón, d'a Aroer yed' d'a juntzanh chonhab' d'a slak'anil yed' d'a smasanil juntzanh chonhab' ay d'a stitac a' Arnón. ¿Tas yuj ato ticnaic tzeyak' yovalil d'ayonh yuj jun luum tic?"
        },
        {
            "number": "27",
            "text": "A in tic, malaj junoc tas chuc tzin k'ulej d'ayach. Palta a ach tic, chuc tas tza k'ulej, tzach javi ak' oval qued'oc. Palta jun, a Jehová van onh yilani, a' ol ch'olb'itan tas caj eyed'oc, xchib'at vinhaj Jefté chi'."
        },
        {
            "number": "28",
            "text": "Vach'chom icha chi' ix yalb'at vinhaj Jefté chi', palta maj schalaj yab' vinh rey chi'."
        },
        {
            "number": "29",
            "text": "Ix och Yespíritu Jehová d'a vinhaj Jefté chi', ix ek' vinh d'a yol yic Galaad yed' d'a yol yic Manasés, masanto ix k'och vinh d'a Mizpa d'a yol yic Galaad chi', yic smolb'an eb' soldado vinh yic sb'at yak'an oval eb' yed' eb' amonita chi'."
        },
        {
            "number": "30",
            "text": "A vinhaj Jefté chi', ix yak' sti' vinh d'a Jehová icha tic: Tato ol ak'och eb' amonita d'a yol in k'ab',"
        },
        {
            "number": "31",
            "text": "a mach ol b'ab'laj elta in scha d'a sti' in pat, ayic ol in jax d'a oval tic, ol in nhus silab'il d'ayach, xchi vinh."
        },
        {
            "number": "32",
            "text": "Ix b'at vinhaj Jefté chi' yed' eb' soldado yak' oval yed' eb' amonita chi'. Yuj scolval Jehová ix yak' ganar vinhaj Jefté chi'."
        },
        {
            "number": "33",
            "text": "Tzijtum eb' ajk'ol chi' ix cham yuj eb', 20 chonhab' ix yak' ganar eb' d'a scal Aroer, d'a Minit yed' d'a Abel-queramim. Icha val chi' ix aj yak'ji ganar eb' amonita yuj eb' israel chi'."
        },
        {
            "number": "34",
            "text": "Axo yic ix jax vinhaj Jefté d'a spat d'a Mizpa, a jun pitanh ix yisil vinh ix elta ul scha'a, van schanhalvi ix, van stzinhan pandereta ix ayic ix elta ix chi'. Anhej ix, malaj junoc yuninal vinh."
        },
        {
            "number": "35",
            "text": "A val yic ix elta ix chi', ix snhik'chitanb'at spichul vinh yuj scusk'olal, ix yalan vinh: --Ay... ach visil. Svab' val syail uuj. Ix ik' val cot jun yaelal tic d'a vib'anh, yujto ix vak' in ti' d'a Jehová, yuj chi' a ticnaic, yovalil ol in k'anab'ajej tas ix val chi', xchi vinh."
        },
        {
            "number": "36",
            "text": "Ix tak'vi ix d'a vinh: --Mamin, tato ix ak' a ti' ak'an junoc tas d'a Jehová chi', k'ulej d'ayin icha ix aj ak'an a ti' chi', yujto toxo ix ak'jioch eb' ajk'ol chi' d'a yol a k'ab' yuj Jehová chi'."
        },
        {
            "number": "37",
            "text": "Anhej jun tzin k'an d'ayach to tzak' chab'ocxo ujal d'ayin yic b'at in b'eyek' yed' eb' ix vetcob'estaquil d'a jolomtac vitz, yic tzin ok' yed' eb' ix ta', yujto manh ol ochlaj vetb'eyum, xchi ix."
        },
        {
            "number": "38",
            "text": "Ix yak' chab'xo ujal chi' vinhaj Jefté chi' d'a ix. A d'a jun tiempoal chi', ix b'at ix d'a jolomtac vitz yed' eb' ix chi', ix ok' ix, yujto junelnhej manh ol ochlaj yetb'eyum ix."
        },
        {
            "number": "39",
            "text": "Ix lajvi chab' ujal chi', ix paxta ix b'aj ay vinh smam chi'. Ix yak'anelk'och vinhaj Jefté b'aj ix yak' sti' d'a Jehová chi'. Maj ochlaj yetb'eyum ix yisil vinh chi' masanto ix cham ix."
        },
        {
            "number": "40",
            "text": "Ix ochcan jun chi' sb'eyb'aloc eb' israel chi', junjun ab'il smolb'an sb'a eb' ix cob'estac, chanhe' k'ual tz'ok' eb' ix, yuj snajicot ix yisil vinhaj Jefté chi'."
        }
    ]
}