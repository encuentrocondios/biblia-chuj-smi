{
    "chapter": "9",
    "verses": [
        {
            "number": "1",
            "text": "Ha winhaj Abimelec yuninal winhaj Jerobaal, ix b'at winh t'a Siquem lolonel yet' heb' sk'ab' yoc ix snun, ix yalan winh t'a heb':"
        },
        {
            "number": "2",
            "text": "--Ha tiknaik swal t'ayex to wach' tze montej heb' eyetchonhab' t'a Siquem tik, tze k'anb'an t'a heb' icha tik: ¿Vach'am tzeyab'i to a 70 heb' yuninal winhaj Jerobaal syak' yajalil t'a quib'anh, mato wach' to junnhej winh tz'och kajalilok? xe chi t'a heb'. Naeccoti to a innhej ay wuj in b'a eyed'oc, xchi winh."
        },
        {
            "number": "3",
            "text": "Ha heb' ayto yuj sb'a chi' yet' winh, ix syamoch heb' yalan t'a heb' yetchonhab' t'a Siquem chi' to a winhaj Abimelec chi' tz'och yajalil t'a skal heb'. Ix scha sk'ol heb' chonhab' chi' icha chi', yujto ayto yuj sb'a heb' yet' winh."
        },
        {
            "number": "4",
            "text": "Yuj chi' ix yik'elta 70 siclo k'een plata heb' t'a yol stemplo comon Dios skuchan Baal-berit, ix yak'an k'een heb' t'a winhaj Abimelec chi'. Ha yet' k'een ix stup juntzanh heb' winh jaragana winak winh yic tz'och heb' winh yet' winh. Te chuk juntzanh heb' winh winak chi'."
        },
        {
            "number": "5",
            "text": "Yuj chi' ix b'at heb' winh yet' winh t'a Ofra, b'aj ek'nac winh smam winh. Ata' ix smilcham 70 heb' yuk'tac winh t'a yib'anh jun k'een k'een. Axonhej winhaj Jotam ix colchajkani, yujto ix sk'ub'ejkanel sb'a winh, aton winh slajwub' yuninal winhaj Jerobaal chi'."
        },
        {
            "number": "6",
            "text": "Ixlajwi chi', ix smolb'an sb'a heb' aj Siquem yet' heb' aj Bet-milo t'a yich jun te' mach' t'a Siquem chi', b'aj ay jun k'een k'een niwan yelk'och t'a heb'. Ata' ix yak'och winhaj Abimelec heb' yajalil."
        },
        {
            "number": "7",
            "text": "Ayic ix alchaj jun chi' t'a winhaj Jotam chi', ix k'e winh t'a jun tzalan t'a spak'ul lum witzal Gerizim, te chaanh ix awajemta winh yic wach' masanil mach tz'ab'ani, ix yalan winh icha tik: --Ex aj Siquem, maclejec eyab' jun ab'ix ol wal tik yic wach' ol yab' Dios tas ol eyala'."
        },
        {
            "number": "8",
            "text": "Ha junel, masanil ab' te te' ix snib'ej yak'och junok yajalil. Yuj chi' ix ab' yal te' t'a te' oliwo to tz'och te' yajaliloc te' smasanil."
        },
        {
            "number": "9",
            "text": "Ix ab' tak'wi te' oliwo chi', ix yalan te': Maay, tato tzin och eyajaliloc he masanil, maxtzac am wak'laj aceite sk'anchaj yuj yik'jichaanh Dios, ma yic sk'anpax heb' anima, xchab' te'."
        },
        {
            "number": "10",
            "text": "Ixlajwi chi', ab' yalanpax te' smasanil t'a te' higo yic tz'och te' yajalil."
        },
        {
            "number": "11",
            "text": "Ix ab' yalanpax te' higo chi': Maay, tato tzin och eyajaliloc he masanil, maxtzac am wak' in sat te chi' sloji, xchab' te'."
        },
        {
            "number": "12",
            "text": "Ix ab' yalanpax te' t'a te' uwa to tz'och te' yajalil."
        },
        {
            "number": "13",
            "text": "Ix ab' yalanpax te' uwa chi': Maay, tato tzin och eyajaliloc he masanil, tzam wactej wak'an wino tz'ak'an tzalajb'oc sk'ol Dios yet' heb' anima, xchab' te'."
        },
        {
            "number": "14",
            "text": "Slajwub'alxo ix ab' yalan te' t'a te' q'uiix to tz'och te' yajalil."
        },
        {
            "number": "15",
            "text": "Ix ab' yalan te' q'uiix chi' to syal yoch te' yajaliloc te te' chi' smasanil. Ix ab' yalan te': Tato yel t'a smasanil he k'ol tzin eyak'och eyajaliloc, ochanhec t'a yalanh wenhul tik he masanil. Tato max yal he k'ol tzin och eyajaliloc jun, elokab'cot jun niwan k'ak' t'ayin yic stz'akanb'at te' k'ute' t'a Líbano, xchab' te' q'uiix chi'."
        },
        {
            "number": "16",
            "text": "Ha tiknaik jun, tzin k'anb'ej t'ayex: ¿Tom yel wal wach' ix he k'ulej, yuj chi' ix eyak'och winhaj Abimelec chi' eyajaliloc? ¿Tom smoj wal icha chi' tzeyutej yinhtilal winhaj Jerobaal chi' tiknaik?"
        },
        {
            "number": "17",
            "text": "Ix sb'ec sb'a winh in mam chi' scham eyuuj ayic ex scolanelta winh t'a yol sk'ab' heb' madianita."
        },
        {
            "number": "18",
            "text": "Ha exxo tik, tas xom wal eyaji, yuj chi' tzex meltzajoch ajk'olal t'a yinhtilal winh in mam chi'. Ix he milcham 70 yuninal winh t'a jun k'een k'een, haxo winhaj Abimelec yune' jun ix schekab' winh in mam chi' ix eyak'och eyajaliloc, anhej am yujto ayto eyuj he b'a yet' winh yuj snun."
        },
        {
            "number": "19",
            "text": "Swalan t'ayex tiknaik: Tato wach' tze k'ulej t'a xilb'a in mam yet' t'a heb' yinhtilal, tzalajk'olalokab' eyaj yet' winhaj Abimelec chi', wach'nhejokab' ol aj yelk'och winh t'a he kal."
        },
        {
            "number": "20",
            "text": "Tato manh wach'oc jun, elokab'cot junok niwan k'ak' t'a winhaj Abimelec chi', yic tzex tz'ab'at ex aj Siquem yet' ex aj Bet-milo. Axo t'ayex tz'elpaxcot junok k'ak', yic stz'apaxb'at winhaj Abimelec chi', xchi winhaj Jotam chi'."
        },
        {
            "number": "21",
            "text": "Ixlajwi yalan juntzanh chi' winhaj Jotam chi', el lemnaj winh, ix b'at kajnajkan winh t'a Beer, yujto xiv winh t'a winhaj Abimelec winh yuk'tac chi'."
        },
        {
            "number": "22",
            "text": "Oxe' ab'il ix yak' yajalil winhaj Abimelec t'a yib'anh chonhab' Israel chi'."
        },
        {
            "number": "23",
            "text": "Axo Dios ix ak'anoch jun ajk'olal t'a skal winh yet' heb' aj Siquem chi', ix meltzajoch heb' ajk'olal t'a winh."
        },
        {
            "number": "24",
            "text": "Icha chi' ix aj yak'ji spak t'a winh yuj schamel 70 heb' winh yuk'tac smilnacchamoc. Ix ak'jipax spak t'a heb' aj Siquem chi', yujto ix yak'och sb'a heb' yet' winhaj Abimelec chi' t'a schukal chi'."
        },
        {
            "number": "25",
            "text": "Ha heb' aj Siquem chi', ay heb' sb'at sk'ub'ejel sb'ha t'a titac b'e t'a spak'ultac lum witz, tz'elta heb' t'a heb' anima tzek' t'a yol b'e tzek' t'a slak'anil chonhab' chi' yic tz'elk'an heb'. Ix alji yab' winhaj Abimelec to icha chi' sk'ulej heb'."
        },
        {
            "number": "26",
            "text": "Ha t'a jun pekti’ chi', ix k'och jun winh skuchan Gaal yuninal winhaj Ebed yet' heb' sk'ab' yoc t'a Siquem chi', wach' ix kan winh t'a yol sat heb' anima ta'."
        },
        {
            "number": "27",
            "text": "Ayic q'uinhxo te' uwa, tz'el heb' t'a spatiquel chonhab', yic smolan te' heb', sb'oan wino heb'. Ix yak'anoch jun q'uinh heb', ix och ijan heb' swa'i yet' yuk'wi anh heb' t'a yol stemplo sdiosal. Ha wal ta' te chuk ix yal heb' t'a spatic winhaj Abimelec chi'."
        },
        {
            "number": "28",
            "text": "Ix och ijan winhaj Gaal chi' yalani: ¿Mach jun winhaj Abimelec chi' yalani, yuj chi' tzonh yak' mandar winh? Ha winh chi', yuninal winh winhaj Jerobaal, haxo pax winhaj Zebul schekab' winh. Ha heb' winh chi' malaj yelk'och heb' winh. Ha onh pax aj Siquem onh tik, ¿tas yuj tonhej skak' ko b'ha t'a winh? ¿Tom ol onh ochnhej schekab'oc heb' winh? Co naeccot tiknaik to a winh ko mam quicham, aton winhaj Hamor, winh b'oannack'e chonhab' Siquem tik, yuj chi' quik'equel ko b'ha t'a yol sk'ab' winhaj Abimelec chi'."
        },
        {
            "number": "29",
            "text": "A... tato a in eyajalil in, toxom ix in satel winhaj Abimelec chi', tzam wal t'a winh: Molb'ej heb' a soldado skak'an owal, xin chama, xchi winh."
        },
        {
            "number": "30",
            "text": "Ayic ix yab'an winhaj Zebul, yajal t'a Siquem chi' tas ix yal winhaj Gaal chi', ix te cot yowal winh."
        },
        {
            "number": "31",
            "text": "Elanhchamel ix yalb'at winh t'a winhaj Abimelec t'a elk'altac icha tik: Ix jawi winhaj Gaal yuninal winhaj Ebed yet' heb' yuk'tac t'a tik, wan yak'an sk'ol heb' anima heb' winh t'a a patic."
        },
        {
            "number": "32",
            "text": "Yuj chi' cotanh yet' heb' a soldado t'ak'walil, tze k'ub'anel he b'ha t'a titac chonhab' tik."
        },
        {
            "number": "33",
            "text": "Axo yic toxo sakb'i, tzex och eyak' owal t'a chonhab' tik, haxo yic tz'elta winhaj Gaal chi' yak' owal ed'oc yet' heb' soldado, ol xo ila' tas ol utej winh, xchib'at winhaj Zebul chi'."
        },
        {
            "number": "34",
            "text": "Yuj chi' ix b'at winhaj Abimelec t'ak'walil yet' heb' soldado. Chanh makan ix aj sk'ub'anel sb'a heb' t'a spatictac chonhab' Siquem chi'."
        },
        {
            "number": "35",
            "text": "Ayic wan yelta winhaj Gaal t'a spuertail chonhab' chi', ix eltapax winhaj Abimelec yet' heb' soldado b'aj k'ub'anel chi'."
        },
        {
            "number": "36",
            "text": "Ayic ix yilan winhaj Gaal chi', ix yalan winh t'a winhaj Zebul icha tik: --Iltonab'i, masanil t'a sattac witz tz'emul heb' soldado, xchi winh. --Maay, a yenhul lum witz tzal animail chi' a ach tik, xchi winhaj Zebul chi'."
        },
        {
            "number": "37",
            "text": "Ix yalanxi winhaj Gaal chi': --Anhejtona' ay heb' wan yemta t'a tzalan skuchan Smuxuc Lum Luum. Van yempaxul heb' soldado t'a sb'eal b'aj nab'a ji yic heb' naumel lolonel, xchi winh."
        },
        {
            "number": "38",
            "text": "Ix yalanxi winhaj Zebul chi' t'a winh icha tik: --B'ajtil ay a lolonel ix laj al chi' tiknaik. Ix ala' to malaj yelk'och winhaj Abimelec yic tzonh och schekab'oc winh. Ha tiknaik chi' sjawi heb' soldado ix a b'uch chi', ixic chinaic, yic tzak' owal yet' heb', xchi winh."
        },
        {
            "number": "39",
            "text": "Ixlajwi chi', ix och winhaj Gaal scuchb'an heb' anima t'a Siquem, ix b'at yak'an owal heb' yet' winhaj Abimelec yet' heb' soldado."
        },
        {
            "number": "40",
            "text": "Axo winhaj Abimelec chi' ix och t'a spatic winhaj Gaal yet' heb' ayoch yet'oc. Maj techajlaj scolan sb'a winhaj Gaal chi', ix och lemnaj winh scol sb'ha t'a yol chonhab' chi'. Tzijtum mach ix cham t'a stiel chonhab' chi'."
        },
        {
            "number": "41",
            "text": "Ixlajwi chi', ix meltzaj winhaj Abimelec chi' t'a chonhab' Aruma. Axo winhaj Zebul chi' ix pechanel winhaj Gaal yet' heb' sk'ab' yoc t'a Siquem chi' t'a junelnhej."
        },
        {
            "number": "42",
            "text": "Axo t'a junxo k'u, ix b'at heb' aj Siquem chi' munlajel, ix yab'an winhaj Abimelec chi',"
        },
        {
            "number": "43",
            "text": "yuj chi' ox makan ix yutej heb' soldado winh, ix sk'ub'anel sb'a heb' t'a kaltac te'. Ayic ix yilan heb' soldado chi' yelul heb' anima t'a spuertail chonhab', ix elta heb' b'aj k'ub'an chi', ix yak'an owal heb' yet' heb'."
        },
        {
            "number": "44",
            "text": "D'a jun rato chi', ix b'at winhaj Abimelec yet' jun makan heb' soldado smakkan spuertail chonhab' chi'. Palta haxo cha makanhxo heb' jun, ix yak' owal heb' yet' heb' anima ix elta munlajel t'a spatictac chonhab' Siquem chi'."
        },
        {
            "number": "45",
            "text": "Pilan k'u ix yak' owal winhaj Abimelec chi', masanto ix yak' ganar winh satanel jun chonhab' chi'. Ix smilcham masanil anima winh, ix smak'em wecnaj jun chonhab' chi' winh, ix sekankanem atz'am atz'am winh t'a yib'anh."
        },
        {
            "number": "46",
            "text": "Ayic ix yab'an heb' anima t'a cuartel b'aj scol sb'a heb' t'a Siquem tas ix ajkan Siquem chi' yuj winhaj Abimelec chi', ix b'at heb' sk'ub'ejel sb'ha t'a yol stemplo comon Dios scuch El-berit."
        },
        {
            "number": "47",
            "text": "Ayic ix yab'an winhaj Abimelec to ata' k'ub'anel heb' anima chi',"
        },
        {
            "number": "48",
            "text": "ix b'at winh yet' masanil heb' soldado t'a jun witz skuchan Salmón. Ix yik'anb'at jun k'een ch'akab' winh, ix sch'akanel jun sk'ab' jun te te' winh, ix yak'ank'e te' winh t'a sjolom sjenhjab'. Ix yalan winh t'a masanil heb' anima to icha pax chi' syutej heb' t'a elanhchamel."
        },
        {
            "number": "49",
            "text": "Yuj chi' masanil anima ix ch'akanel junjun sk'ab' te te'. Ix och tzak'an heb' yuj winh masanto ix k'och heb' t'a templo chi'. Ix smolb'ankanoch sk'ab'tac te te' chi' heb' t'a spatic b'aj k'ub'anel heb' anima chi'. Ix yak'anoch sk'ak'al te' heb', yuj chi' ix cham masanil heb' anima ayek' chi' ta'. Ay am miloc heb' winh winak yet' heb' ix ix, ix chami."
        },
        {
            "number": "50",
            "text": "Ixlajwi chi', ix b'at winhaj Abimelec chi' yet' heb' winh soldado yak' owal t'a chonhab' Tebes. Elanhchamel ix yoy sb'a heb' t'a spatic chonhab' chi', ix yak'an ganar heb'."
        },
        {
            "number": "51",
            "text": "Ha t'a snanhal yol jun chonhab' chi', ata' ay jun cuartel b'aj scol sb'a heb' anima ayic ay owal. Ata' ix b'at heb' anima sk'ub'ejel sb'a. Te wach' ix yutej heb' smakan spuertail, ix k'e heb' t'a yib'anh."
        },
        {
            "number": "52",
            "text": "Ix k'och lemnaj winhaj Abimelec chi' t'a spuertail chi' yic syak'anoch sk'ak'al winh yalani."
        },
        {
            "number": "53",
            "text": "Axo jun ix ix ayk'e t'a yib'anh cuartel chi' ix actanemta jun k'een k'een yic molino. k'ocb'il wal t'a sjolom winhaj Abimelec chi' ix em k'een, ix apchaj winh yuj k'een."
        },
        {
            "number": "54",
            "text": "Elanhchamel ix yal winh t'a jun winh scuchumal syamk'ab' yic owal: Ik'cot k'een espada, milinchamoc, malaj in gana ol alchajoc to a junok ix ix, ix in milani, xchi winh. Yuj chi' ix yik'cot k'een yespada winh chi', ix stekanoch k'een winh t'a winhaj Abimelec chi', ix cham winh."
        },
        {
            "number": "55",
            "text": "Ayic ix yilan heb' soldado to toxo ix cham winh, ix meltzaj heb' t'a spat junjun."
        },
        {
            "number": "56",
            "text": "Icha chi' ix yutej Dios yak'an spak t'a winhaj Abimelec chi' yuj chukal sk'ulejnac t'a winh smam, ayic smilannaccham 70 heb' winh yuk'tac winh."
        },
        {
            "number": "57",
            "text": "Anheja' icha chi' ix ajpax yak'ji spak t'a heb' anima t'a Siquem chi' yuj schukal, ix elk'och skatab' winhaj Jotam yuninal winhaj Jerobaal t'a yib'anh heb'."
        }
    ]
}