{
    "chapter": "17",
    "verses": [
        {
            "number": "1",
            "text": "Ha t'a tzalquixtac t'a yol yic eb' yinhtilal Efraín, ata' ek'nac cajan jun winh scuchan Micaía."
        },
        {
            "number": "2",
            "text": "Ha jun winh chi', ix yal winh t'a ix snun icha tik: --Ayic ix elk'ajel q'uen mil cien siclo plata t'ayach, ix a catab'ej jun elk'um chi'. Ix vab' alan juntzanh chi'. Palta a t'ayin ayek' q'ueen, a in ix velq'uej q'uen t'ayach, xchi winh t'a ix snun chi'. Ix yalan ix snun winh chi' t'ay: --Yak'ocab' swach'k'olal Jehová t'a ib'anh ach vune', xchi ix."
        },
        {
            "number": "3",
            "text": "Ayic ix yak'anxi q'uen winh t'a ix snun chi', ix yalan ix: --Ach vune', a tiknaik a q'uen tumin tik, svak' q'uen t'a Jehová, yic sb'oji junok comon dios tzeyb'il yet' junok sb'oji t'a yol molde, yuj chi' a in svak'xi q'uen t'ayach, xchi ix."
        },
        {
            "number": "4",
            "text": "Palta ix yak'anxi q'uen plata chi' winh t'a ix snun chi'. Ix yak'an 200 siclo q'uen ix t'a jun winh b'oum plata chi', yic sb'oji juntzanh ix yal ix chi'. Ixlajwi chi', ix yak'anoch ix t'a yol spat winhaj Micaía chi'."
        },
        {
            "number": "5",
            "text": "Ha spat winhaj Micaía chi', spatiltaxon comon dios. B'ob'ilxo jun chaleca yic sacerdote yet' juntzanhxo yechel yuj winh. Axo jun winh yuninal winh yak'nacxooch sacerdoteal."
        },
        {
            "number": "6",
            "text": "Ha t'a jun pekti’ chi', malaj sreyal eb' israel, yuj chi' junjun eb' sb'oan icha tas snib'ej."
        },
        {
            "number": "7",
            "text": "Ha t'a chonhab' Belén t'a yol yic Judá, cajan jun winh quelem levita."
        },
        {
            "number": "8",
            "text": "Ix el winh t'a yol yic Belén chi', ix b'at winh say b'aj b'at cajnajoc. Ix ek'nhej winh t'a tzalquixtac t'a yol yic Efraín, ix k'och winh t'a spat winhaj Micaía chi'."
        },
        {
            "number": "9",
            "text": "--¿B'ajtil cajan ach? xchi winhaj Micaía chi' t'a winh. Ix yalan winh: --Ha t'a Belén t'a yol yic Judá ix in coti. Ha in tik levita in, van in sayanek' b'aj ol in cajnajoc, xchi winh."
        },
        {
            "number": "10",
            "text": "--Tato icha chi', cananh ved' t'a in pat tik, yic wach' tzach och in sacerdoteoc, icha wal in mam ol ach ajoc. Ol vak' lajunheoc siclo plata a tojoloc t'a junjun ab'il. Ol vak'anpax a pichul yet' a vael, xchi winhaj Micaía chi' t'a winh."
        },
        {
            "number": "11",
            "text": "Ix schaan sk'ol winh skan cajan yet' winhaj Micaía chi', icha wal yuninal winh ix yutej winh."
        },
        {
            "number": "12",
            "text": "Ix yak'anoch jun winh levita chi' winh sacerdoteoc, icha chi' ix aj scajnajcan winh yet' winh."
        },
        {
            "number": "13",
            "text": "Ix snaan winhaj Micaía chi' to ol scha' swach'k'olal Jehová winh, yujto a jun winh levita ayoch sacerdoteoc winh."
        }
    ]
}