{
    "chapter": "17",
    "verses": [
        {
            "number": "1",
            "text": "A d'a tzalquixtac d'a yol yic eb' yinhtilal Efraín, ata' ek'nac cajan jun vinh scuchan Micaía."
        },
        {
            "number": "2",
            "text": "A jun vinh chi', ix yal vinh d'a ix snun icha tic: --Ayic ix elk'ajel q'uen mil cien siclo plata d'ayach, ix a catab'ej jun elk'um chi'. Ix vab' alan juntzanh chi'. Palta a d'ayin ayek' q'ueen, a in ix velq'uej q'uen d'ayach, xchi vinh d'a ix snun chi'. Ix yalan ix snun vinh chi' d'ay: --Yak'ocab' svach'k'olal Jehová d'a ib'anh ach vune', xchi ix."
        },
        {
            "number": "3",
            "text": "Ayic ix yak'anxi q'uen vinh d'a ix snun chi', ix yalan ix: --Ach vune', a ticnaic a q'uen tumin tic, svak' q'uen d'a Jehová, yic sb'oji junoc comon dios tzeyb'il yed' junoc sb'oji d'a yol molde, yuj chi' a in svak'xi q'uen d'ayach, xchi ix."
        },
        {
            "number": "4",
            "text": "Palta ix yak'anxi q'uen plata chi' vinh d'a ix snun chi'. Ix yak'an 200 siclo q'uen ix d'a jun vinh b'oum plata chi', yic sb'oji juntzanh ix yal ix chi'. Ix lajvi chi', ix yak'anoch ix d'a yol spat vinhaj Micaía chi'."
        },
        {
            "number": "5",
            "text": "A spat vinhaj Micaía chi', spatiltaxon comon dios. B'ob'ilxo jun chaleca yic sacerdote yed' juntzanhxo yechel yuj vinh. Axo jun vinh yuninal vinh yak'nacxooch sacerdoteal."
        },
        {
            "number": "6",
            "text": "A d'a jun tiempoal chi', malaj sreyal eb' israel, yuj chi' junjun eb' sb'oan icha tas snib'ej."
        },
        {
            "number": "7",
            "text": "A d'a chonhab' Belén d'a yol yic Judá, cajan jun vinh quelem levita."
        },
        {
            "number": "8",
            "text": "Ix el vinh d'a yol yic Belén chi', ix b'at vinh say b'aj b'at cajnajoc. Ix ek'nhej vinh d'a tzalquixtac d'a yol yic Efraín, ix k'och vinh d'a spat vinhaj Micaía chi'."
        },
        {
            "number": "9",
            "text": "--¿B'ajtil cajan ach? xchi vinhaj Micaía chi' d'a vinh. Ix yalan vinh: --A d'a Belén d'a yol yic Judá ix in coti. A in tic levita in, van in sayanek' b'aj ol in cajnajoc, xchi vinh."
        },
        {
            "number": "10",
            "text": "--Tato icha chi', cananh ved' d'a in pat tic, yic vach' tzach och in sacerdoteoc, icha val in mam ol ach ajoc. Ol vak' lajunheoc siclo plata a tojoloc d'a junjun ab'il. Ol vak'anpax a pichul yed' a vael, xchi vinhaj Micaía chi' d'a vinh."
        },
        {
            "number": "11",
            "text": "Ix schaan sk'ol vinh scan cajan yed' vinhaj Micaía chi', icha val yuninal vinh ix yutej vinh."
        },
        {
            "number": "12",
            "text": "Ix yak'anoch jun vinh levita chi' vinh sacerdoteoc, icha chi' ix aj scajnajcan vinh yed' vinh."
        },
        {
            "number": "13",
            "text": "Ix snaan vinhaj Micaía chi' to ol scha' svach'k'olal Jehová vinh, yujto a jun vinh levita ayoch sacerdoteoc vinh."
        }
    ]
}