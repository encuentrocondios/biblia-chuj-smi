{
    "chapter": "14",
    "verses": [
        {
            "number": "1",
            "text": "Ha t'a junel, ix em vinhaj Sansón t'a yol jun schonhab' eb' filisteo scuchan Timnat, ix kan sgana vinh t'a jun ix cob'es ta'."
        },
        {
            "number": "2",
            "text": "Axo yic ix jax vinh t'a spat, ix yalan vinh t'a vinh smam yet' t'a ix snun icha tik: --Ay jun ix cob'es ix vil t'a Timnat t'a skal eb' ix filistea, ix kan in gana t'a ix, yuj chi' sval t'ayex to b'at e k'an ix vik'a', xchi vinh."
        },
        {
            "number": "3",
            "text": "Ix tak'vi smam snun vinh chi', ix yalan eb' icha tik: --¿Tas yuj ha t'a skal eb' ch'oc chonhab'il ol b'at a say ix etb'eyum? ¿Tom manhxa junok ix ix wach' ik'an t'a skal eb' ayto cuj co b'a yet'oc, mato t'a skal eb' quetchonhab' tik? xchi eb' t'a vinh. Ix tak'vi vinh icha tik: --Ha val jun ix chi' in gana. Ha ix b'at e k'an vik'a', xchi vinh."
        },
        {
            "number": "4",
            "text": "Te manh yojtacoc eb' smam snun vinh chi' tas spensar Jehová, to van snaan tas ol aj yel yich junok oval yet' eb' filisteo chi', yujto ayoch eb' israel t'a yalanh smandar eb' t'a jun pekti’ chi'."
        },
        {
            "number": "5",
            "text": "Yuj chi' ix b'at vinhaj Sansón yet' eb' smam snun t'a chonhab' Timnat chi'. Ayic ix ek' eb' t'a jun makan te' uva avab'il yuj eb' aj Timnat chi', ix elta jun nok' quelem choj t'a vinhaj Sansón chi', tz'el yav nok' scot nok' t'a vinh."
        },
        {
            "number": "6",
            "text": "D'a val jun rato chi', ix och Yespíritu Jehová t'a vinh, ix te och yip vinh, malaj val jab'oc tas yet'nac vinh yet' val sk'ab' vinh ix sjecchitanb'at jun nok' choj chi', icha tz'aj sjecchitajb'at junok yune' chiva. Maj yal-laj vinh t'a smam snun tas ix sk'ulej chi'."
        },
        {
            "number": "7",
            "text": "Ixlajwi chi', ix k'och eb' t'a chonhab' Timnat chi', ix lolon vinh yet' ix cob'es chi', ix cannhej sgana vinh t'a ix."
        },
        {
            "number": "8",
            "text": "Axo yic ix ek'b'at jaye' k'ual, ayic van sb'at vinhaj Sansón yic ol nupnaj yet' ix filistea chi', ix ek' vinh b'aj ix smilcham nok' choj chi'. Axo ix k'och vinh, ix yilan vinh, ayxo och jun nok' chab' t'a yol sjoyumteal sb'aquil nok', te b'ut'an yool chi' yuj yal nok' chab' chi'."
        },
        {
            "number": "9",
            "text": "Ix yik'anelta nok' vinh, ix sloan vinh, ix b'at vinh. Axo ix k'och vinh t'a spatic smam snun chi', ix yak'an nok' yalchab' chi' vinh slo eb'. Maj yal-laj vinh t'a eb' tato ha t'a yol sjoyumteal sb'aquil nok' choj ix yiq'uelta nok' yalchab' chi' vinh."
        },
        {
            "number": "10",
            "text": "Ix emk'och smam snun vinh chi' t'a spat ix cob'es chi', ix yak'anoch jun q'uinh yic nupnajel vinhaj Sansón chi', ichataxon sb'eyb'al eb' vinh quelemtac t'a jun chonhab' chi'."
        },
        {
            "number": "11",
            "text": "Ayic ix yilan vinhaj Sansón eb' vinh filisteo chi', ix yavtancot 30 eb' vinh quelemtac eb' vinh yic syil q'uinh nupnajel chi' eb' vinh."
        },
        {
            "number": "12",
            "text": "Ix yalan vinhaj Sansón t'a eb' vinh quelemtac chi' icha tik: --Ay jun lolonel ol val t'ayex, a exxo ol e na'a tas syalelk'ochi: Tato ha t'a uque' k'ual q'uinh tik ol eyal tas syalelk'ochi, ol vak' junjunoc e pichul nab'a lino yet' junjunoc e pichul yic q'uinh."
        },
        {
            "number": "13",
            "text": "Tato manh ol nachajel eyuj jun, a ex ol eyak' junjunoc k'apac nab'a lino chi' t'ayin yet' junjunoc mojanh in pichul yic q'uinh, xchi vinh. Ix tak'vi eb' vinh t'a vinh icha tik: --Al naic cab' an, ol cab'i tas jun lolonel chi', xchi eb' vinh."
        },
        {
            "number": "14",
            "text": "Ix yalan vinh icha tik: Ha t'a junok chivajum, ata' ix elta tas tz'uk'chaji. Ha t'a jun te ay yip, ata' ix elta tas te chi', xchi vinh. Axo t'a yoxil k'ual q'uinh chi', maj yal-laj spacan jun lolonel chi' eb' vinh quelemtac chi'."
        },
        {
            "number": "15",
            "text": "Yuj chi' haxo t'a schanhil k'ual, ix yalan eb' vinh t'a ix yetb'eyum vinhaj Sansón chi' icha tik: --Montej ab' t'a vinh etb'eyum chi' tas syalelk'och jun lolonel ix yal vinh t'ayonh, slajvi chi' tzalan t'ayonh. Tato maay, ol ach co nhustz'a yet' a mam a nun yet' masanil mach ayek' t'a yol a pat tik. Ichato tonhej tzonh eyavtejcot t'a tik, yic tze k'ananek' tas ay t'ayonh, xchi eb' vinh t'a ix."
        },
        {
            "number": "16",
            "text": "Ixlajwi chi', van yok' ix, ix b'at yalan ix t'a vinhaj Sansón chi': --Tzin a chac a ach tik. Max in a xajanejlaj. Ix al jun a lolonel yic snael eb' vinh vetchonhab', palta manh val jab'oc tzal t'ayin tas syalelk'ochi, xchi ix t'a vinh. Ix tak'vi vinh t'a ix icha tik: --Max valtax t'a in mam in nun, atob' val t'ayach ol vala', xchi vinh."
        },
        {
            "number": "17",
            "text": "Ix och val ijan ix yok' t'a vinh t'a uque' k'ual chi', yuj chi' haxo t'a yuquil k'ual chi', ix yalan vinh t'a ix tas syalelk'ochi. Ixnhej lajvi yab'an ix, ix b'at yalan ix t'a eb' yetchonhab' chi'."
        },
        {
            "number": "18",
            "text": "Axo t'a k'ik'b'alil t'a yuquil k'ual chi', ix b'at yalan eb' vinh t'a vinhaj Sansón chi' icha tik: Malaj junocxo tas te chi' t'a yichanh nok' yalchab'. Malaj pax junocxo te ay yip t'a yichanh nok' choj, xchi eb' vinh. Ix tak'vi vinh icha tik: Yujnhej to ix e montej eyab' t'a ix vetb'eyum tik, yuj chi' ix nachaj eyalan tas syalelk'ochi, xchi vinh."
        },
        {
            "number": "19",
            "text": "Ixlajwi chi' ix ochxi Yespíritu Jehová t'a vinh, ix te och yip vinh. Ix b'at vinh t'a chonhab' Ascalón, ix b'at smak'ancham 30 eb' vinh filisteo vinh ta'. Ha spichul eb' vinh ayochi, a ix yiq'uelta vinh, ix yak'an vinh stojoloc tas ix yal chi'. Ixlajwi chi', van ste chichon sk'ol vinh ix meltzaj vinh t'a spat vinh smam."
        },
        {
            "number": "20",
            "text": "Axo ix yetb'eyum vinh chi', ha t'a jun vinh ajun yet' vinh t'a jun q'uinh chi', ha t'a vinh ix ak'ji ix."
        }
    ]
}