{
    "chapter": "4",
    "verses": [
        {
            "number": "1",
            "text": "Ayic ayxo scham winhaj Aod, ix meltzajxib'at eb' israel t'a chukal, yuj chi' ix stzuntzejxicot yoval sk'ol Jehová eb'."
        },
        {
            "number": "2",
            "text": "Ix ak'jioch eb' t'a yol sk'ab' winhaj Jabín, sreyal eb' cananeo cajan t'a chonhab' Hazor yuj Jehová chi'. Ha winh yajalil eb' soldado winh rey chi', aton winhaj Sísara, cajan t'a Haroset-goim."
        },
        {
            "number": "3",
            "text": "Ay 900 scarruaje winhaj Jabín chi', ayoch q'uen hierro t'a spatictac. 20 ab'il ix kan eb' israel t'a yalanh smandar winh, ix te ixtaj eb' yuj winh. Yuj wal chi' ix tevi eb' t'a Jehová, yic skolwaj t'a eb'."
        },
        {
            "number": "4",
            "text": "Ha t'a jun pekti’ chi', ay jun ix ix schecab' Jehová scuchan Débora, yetb'eyum ix winhaj Lapidot, a ix sb'oan yaj yoval eb' yetisraelal."
        },
        {
            "number": "5",
            "text": "Tz'emnhej k'ojan ix t'a yich jun te' palma t'a tzalquixtac t'a yol yic Efraín, t'a snanhal Ramá yet' Betel. Ata' xid'ek' eb' chonhab' chi' sb'o yaj yoval t'a ix. Yuj chi' ix ak'jican scuch te' palma chi', Spalma ix Débora."
        },
        {
            "number": "6",
            "text": "Ha t'a jun pekti’ chi', ay jun winh vinac scuchan Barac yuninal winhaj Abinoam cajan t'a Cedes, t'a yol yic eb' yinhtilal Neftalí. Ix avtaj winh yuj ix Débora chi', ix yalan ix t'a winh: --Ha Jehová co Diosal tz'alan t'ayach icha tik: Molb'ej 10 miloc eb' soldado t'a skal eb' yinhtilal Neftalí yet' t'a skal eb' yinhtilal Zabulón, tzik'anb'at eb' t'a lum svitzal Tabor."
        },
        {
            "number": "7",
            "text": "Ha in ol in montejcot winhaj Sísara, yajalil eb' soldado winhaj Jabín t'a sti' a Cisón, yic syak'an oval winh ed'oc. Ol yik'cot scarruaje winh yet' eb' soldado. Ha inxo ol vak'och eb' t'a yol a k'ab', xchi Jehová t'ayach, xchi ix Débora chi'."
        },
        {
            "number": "8",
            "text": "Ix yalan winhaj Barac chi' icha tik: Ol in b'atoc, tato tzach b'at ved'oc. Tato max ach b'at ved' jun, manh ol in b'atlaj, xchi winh t'a ix."
        },
        {
            "number": "9",
            "text": "Ix tak'vi ix: Ol in b'atoc, palta jun, manhoc ach ol ach b'inaj yuj ak'an ganar jun oval chi', yujto t'a yol sk'ab' jun ix ix ol yak'och winhaj Sísara chi' Jehová, xchi ix. Ixlajwi chi', ix b'at ix yet' winhaj Barac chi' t'a Cedes."
        },
        {
            "number": "10",
            "text": "Ata' ix smolb'ej 10 mil eb' soldado winhaj Barac chi' t'a skal eb' yinhtilal Zabulón yet' t'a skal eb' yinhtilal Neftalí. Ix q'ue eb' t'a svitzal Tabor chi', ajun pax ix Débora chi' yet' eb'."
        },
        {
            "number": "11",
            "text": "Ha t'a Cedes t'a slak'anil jun te' mach' t'a Zaanaim, ata' ay scampamento jun winh quenita scuchan Heber, yik'naquel sb'a winh t'a skal eb' yetchonhab', aton eb' yinhtilal winhaj Hobab snhi' winhaj Moisés t'a peca'."
        },
        {
            "number": "12",
            "text": "Ayic ix yab'an winhaj Sísara to toxo ix q'uek'och winhaj Barac t'a svitzal Tabor,"
        },
        {
            "number": "13",
            "text": "ix smolb'an 900 scarruaje winh, ayoch hierro t'ay. Ix smolb'anpax masanil eb' soldado winh. Ix el winh yet' eb' soldado chi' t'a Haroset-goim, ix k'och eb' t'a sti' ha' Cisón."
        },
        {
            "number": "14",
            "text": "Ix yalan ix Débora t'a winhaj Barac chi' yet' eb' soldado icha tik: --Emanhec, b'ab'elxo Jehová eyuuj, ha' ol ak'anoch winhaj Sísara t'a yol e k'ab' tiknaik, xchi ix. Ix emta winhaj Barac yet' 10 mil eb' soldado t'a svitzal Tabor chi'."
        },
        {
            "number": "15",
            "text": "Ayic ix syamanoch oval winhaj Barac chi', a Jehová ix ak'an somchajb'at eb' soldado winhaj Sísara yet' eb' ed'jinac masanil scarruaje chi' yuj jun niwan xivelal. Yuj chi' ix laj smilcham eb' winhaj Barac yet' eb' soldado chi'. Axo winhaj Sísara chi', ix emta winh t'a yol scarruaje, ix el lemnaj winh."
        },
        {
            "number": "16",
            "text": "Ix och winhaj Barac yet' eb' soldado t'a spatic eb' soldado winhaj Sísara chi' yet' scarruaje eb', masanto ix k'och eb' t'a Haroset-goim. Ha t'a jun k'u chi', manhxo junok soldado winhaj Sísara ixto cani, ix cham eb' smasanil."
        },
        {
            "number": "17",
            "text": "Ha winhaj Heber yet' eb' sk'ab' yoc, wach' yak'an eb' yet' winhaj Jabín sreyal Hazor chi'. Yuj chi' ata' ix b'at winhaj Sísara chi' scol sb'a. Ix k'och winh t'a smantiado ix Jael yetb'eyum winhaj Heber chi'."
        },
        {
            "number": "18",
            "text": "Ix elta ix scha winh, ix yalan ix t'a winh icha tik: --Ochanh mamin, manh ach xivoc, xchi ix. Ix och winhaj Sísara chi' t'a yol smantiado ix chi', ix yik'anelta jun sábana ix, ix slich'anb'at ix t'a yib'anh winh yic sk'ub'anel winh ix."
        },
        {
            "number": "19",
            "text": "Ixlajwi chi', ix sk'anan ha' winh yuk' t'a ix, yujto van stacji sti' winh. Elanhchamel ix yiq'uel smacul jun tz'uum ix b'aj sik'an lech, ix yak'an ix yuq'uej winh. Ix musajxi winh yuj ix."
        },
        {
            "number": "20",
            "text": "Ix yalan winh t'a ix icha tik: --Cananh t'a sti' mantiado tik. Tato ay mach sjavi sk'anb'ej yab' t'ayach: ¿Malaj junok mach ix javi scol sb'a t'ayach? ta xchi, tzalani to malaj mach, xchi winh t'a ix."
        },
        {
            "number": "21",
            "text": "Ix sat k'ol winhaj Sísara chi' svayi, yujto ix te k'unb'i winh sb'eyi. Axo ix Jael chi' ix ik'ancot jun te' yestacail mantiado yet' jun te' mak'lab'. Te chamnac el winh svayi, k'ojank'olal ix k'och ix t'a stz'ey winh, ix smak'anb'at te' estaca chi' ix t'a yib'schiquin winh, ix k'axpaj em te', ix emk'och te' t'a yol lu'um. Icha chi' ix aj scham winhaj Sísara chi' yuj ix."
        },
        {
            "number": "22",
            "text": "Ayic ix k'och winhaj Barac say winhaj Sísara chi', elanhchamel ix elta lemnaj ix scha winh, ix yalan ix: --Ochanh, ul ila' mach van a sayan chi', xchi ix t'a winh. Axo ix ochk'och winhaj Barac t'a yol smantiado ix chi', ix yilan winh to chamnacxo winhaj Sísara chi', mak'b'ilb'at te' estaca chi' t'a sjolom winh."
        },
        {
            "number": "23",
            "text": "Icha chi' ix aj yak'jioch winhaj Jabín sreyal eb' cananeo t'a yol sk'ab' eb' israel yuj Dios."
        },
        {
            "number": "24",
            "text": "Ix ochnhej ijan eb' israel yak'an oval yet' winhaj Jabín yet' soldado, masanto ix satel eb' smasanil."
        }
    ]
}