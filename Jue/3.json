{
    "chapter": "3",
    "verses": [
        {
            "number": "1",
            "text": "Ay juntzanhxo chonhab' ixto can yuj Jehová d'a lum Canaán, yic vach' tz'ak'ji proval eb' israel, aton eb' manto alji ayic ix och oval ayic ix ak'ji ganar lum Canaán chi'."
        },
        {
            "number": "2",
            "text": "Ix can juntzanh chonhab' chi' yuj Jehová yic vach' sk'ayb'ej sb'a eb' d'a oval, aton eb' manto ak'anlaj juneloc oval chi'."
        },
        {
            "number": "3",
            "text": "Oye' chonhab'il eb' filisteo ixto cani yed' masanil eb' cananeo, eb' sidonio yed' eb' heveo, aton eb' ek'nac cajan d'a tzalquixtac d'a Líbano, sb'atnhej d'a jolom vitz Baal-hermón, masanto sk'och d'a Hamat."
        },
        {
            "number": "4",
            "text": "A yuj juntzanh eb' chi', ix ak'ji proval eb' israel yuj Jehová, yic vach' syila' tato sk'anab'ajej masanil checnab'il eb' schecnac yal vinhaj Moisés d'a eb' smam yicham eb'."
        },
        {
            "number": "5",
            "text": "Icha chi' ix aj yek' cajan eb' israel d'a scal eb' cananeo, eb' hitita, eb' amorreo, eb' ferezeo, eb' heveo yed' d'a scal eb' jebuseo."
        },
        {
            "number": "6",
            "text": "Axo yuninal yed' yisil eb' israel chi', ix yik'lajq'ue sb'a eb' yed' yuninal yed' yisil eb' anima chi'. Ix och eb' ejmelal d'a sdiosal eb' chi'."
        },
        {
            "number": "7",
            "text": "Te chuc tas sk'ulej eb' israel d'a yichanh Jehová Dios, ix b'atcan satk'olal yuj eb', axonhej d'a yechel Baal yed' d'a yechel Asera tz'och eb' ejmelal."
        },
        {
            "number": "8",
            "text": "Yuj chi' ix cot yoval sk'ol Jehová chi' d'a eb', ix ak'jioch eb' d'a yol sk'ab' vinhaj Cusan-risataim, sreyal Mesopotamia. Vajxaque' ab'il ix can eb' d'a yalanh smandar vinh."
        },
        {
            "number": "9",
            "text": "Ichato chi' ix avaj eb' d'a Jehová. Axo Jehová chi' ix och yed' vinhaj Otoniel, yuj chi' a vinh ix och yajalil yic scolanel eb'. A vinhaj Otoniel chi' yuninal vinhaj Cenaz, slajvub'alxo yuk'tac vinhaj Caleb."
        },
        {
            "number": "10",
            "text": "A Yespíritu Jehová ix och yed' vinh, yuj chi' a vinh ix och yajaloc eb' israel chi'. Ix b'at vinh d'a oval, axo Jehová ix och yed' vinh, yuj chi' ix yak' ganar vinhaj Cusan-risataim chi' vinh."
        },
        {
            "number": "11",
            "text": "Ichato chi' ix can eb' israel d'a junk'olal d'a 40 ab'il, masanto ix cham vinhaj Otoniel chi'."
        },
        {
            "number": "12",
            "text": "Ix lajvi chi', ix ochxi ijan eb' israel sk'ulan chucal d'a yichanh Jehová, yuj chi' axo Jehová chi' ix ik'anchaanh vinhaj Eglón sreyal Moab d'a yib'anh eb'."
        },
        {
            "number": "13",
            "text": "Junnhej ix yutej spensar vinhaj Eglón chi' yed' eb' amonita yed' pax eb' amalecita, ix och eb' yak' oval yed' eb' israel chi', ix yik'anek' schonhab'il te' Palma eb', aton Jericó."
        },
        {
            "number": "14",
            "text": "A eb' israel chi', 18 ab'il ix can eb' d'a yalanh smandar vinhaj Eglón chi',"
        },
        {
            "number": "15",
            "text": "masanto ix avaj eb' d'a Jehová. Ichato chi' ix ak'jioch junxo scolumal eb' yuj Jehová chi', aton vinhaj Aod yuninal vinhaj Gera, d'a yinhtilal Benjamín, a sq'uexank'ab' vinh smunlaji. Ix schecb'at vinhaj Aod chi' eb' israel chi' b'at yak'can q'uen tumin d'a vinhaj Eglón, aton q'uen yovalil syak' eb' d'a vinh."
        },
        {
            "number": "16",
            "text": "Ix sb'oan jun q'uen scuchilub' vinh, ayq'ue ye q'uen d'a schab'il pak'anh, nanhal am metro steel q'ueen. Ix stzek'anoch q'uen vinh d'a snanhal d'a svach' d'a yol spichul."
        },
        {
            "number": "17",
            "text": "Ix lajvi chi' ix yik'anb'at q'uen tumin chi' vinh d'a vinhaj Eglón chi'. A jun vinh rey chi' te b'aq'uech yaj nayan vinh."
        },
        {
            "number": "18",
            "text": "Ayic toxo ix lajvi yak'ancan q'uen tumin chi' vinh, ix elta vinh yed' eb' ajun yed'oc."
        },
        {
            "number": "19",
            "text": "Palta ayic ix k'och vinh b'aj ay juntzanh yechel comon dios d'a slak'anil Gilgal, ix b'atxi vinh d'a vinhaj Eglón chi', ix yalan vinh d'a vinh icha tic: --Mamin rey, ay val jun lolonel ol val d'ayach, palta d'a k'ub'eltac ol vala', xchi vinh. Ix yalan vinh rey chi' d'a smasanil eb' ayoch d'a yopisio yed'oc to sb'esel sb'a eb' yic scan eb' sch'ocoj."
        },
        {
            "number": "20",
            "text": "Yuj chi' axonhej eb' vinh schavanhil ix cani, k'ojanem vinh rey d'a yol jun cuarto siclab'inac yool d'a chaanh. Ix k'och vinhaj Aod chi' d'a slak'anil vinh, ix yalan vinh d'a vinh: --A tas ved'nac ol val chi' d'ayach, a Dios schecan vala', xchi vinh. Ayic ix yab'an vinhaj Eglón icha chi', ix q'ue linhan vinh,"
        },
        {
            "number": "21",
            "text": "ix yak'anb'at sq'uexank'ab' vinhaj Aod chi', yic syik'anq'ueta q'uen scuchilub' vinh d'a stojolal svach' k'ab'. Ix stipank'axpaj q'uen vinh yed' yoc q'uen d'a sk'ol vinhaj Eglón chi'. Yuj sb'aq'uechal vinhaj Eglón chi', ix can ch'apnaj q'uen b'aj ix och chi', yuj chi' majxo yiq'ueltalaj q'uen vinhaj Aod chi', ix elta usnaj yol sch'anhtza' vinh."
        },
        {
            "number": "22",
            "text": "Ix lajvi chi', ix smacancan te' puerta chi' vinh, ix yak'ancanoch sk'ab' te' vinh, ix paxta vinh."
        },
        {
            "number": "23",
            "text": "Ayic toxo ix paxta vinh, ix javi eb' vinh stanhvan vinh rey chi', ix yilan eb' vinh to macan te' puerta chi'. A snaan eb' vinh to van stzaji vinh yuj chi' ix smac te' puerta chi' vinh."
        },
        {
            "number": "24",
            "text": "Junip ix stanhvej eb' vinh, yujto max eltalaj vinh rey chi', yuj chi' ix somchajq'ue sk'ol eb' vinh. Ix yik'ancot sllaveal puerta chi' eb' vinh, ix sjacan eb' vinh, axo ix yilan eb' vinh pak'jab'xo ek' vinh scham d'a sat luum."
        },
        {
            "number": "25",
            "text": "Yacb'an tz'ek' tiempo d'a eb' vinh icha chi', axo vinhaj Aod toxo ix el lemnaj vinh. Toxo ix ek'ta vinh b'aj ay juntzanh yechel comon dios d'a Gilgal, ix cot vinh elelal d'a yol yic Seirat."
        },
        {
            "number": "26",
            "text": "Axo ix javi vinh d'a tzalquixtac d'a yol yic Efraín, ix spu'an nok' ch'aac vinh yic smolb'an eb' yetisraelal. Junxonhej ix aj yem eb' d'a jolom vitz chi', b'ab'el vinhaj Aod chi' yuj eb'."
        },
        {
            "number": "27",
            "text": "Ix yalan vinh d'a eb': Ochanhec tzak'an vuuj, yujto a eb' moabita ajk'ol d'ayonh, toxo ix ak'jioch eb' d'a yol co k'ab' yuj Jehová, xchi vinh. Yuj chi' ix b'at eb' yed' vinh, ix k'och eb' smac d'a sjayil sti' a' Jordán b'aj tz'ek' eb' aj Moab chi', yuj chi' manhxa junoc mach ix scha k'axpaj eb'."
        },
        {
            "number": "28",
            "text": "A d'a jun tiempoal chi', 10 mil eb' moabita chi' ix smilcham eb', aton juntzanh eb' soldado te tek'an, manhxo junoc eb' ix eli."
        },
        {
            "number": "29",
            "text": "Icha chi' ix aj yak'ji ganar eb' aj Moab yuj eb' israel chi'. Ix lajvi chi', 80 ab'il ix can eb' israel chi' d'a junk'olal."
        },
        {
            "number": "30",
            "text": "Axo ix lajvi yek' vinhaj Aod chi', axo vinhaj Samgar yuninal vinhaj Anat ix colvaji. Ix smilcham 600 eb' filisteo vinh yed' jun te te' stecjioch d'a nok' vacax, yuj chi' ix coljipax eb' israel chi' yuj vinh."
        }
    ]
}