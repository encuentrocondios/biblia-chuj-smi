{
    "chapter": "3",
    "verses": [
        {
            "number": "1",
            "text": "Ay juntzanhxo chonhab' ixto kan yuj Jehová t'a lum Canaán, yic wach' tz'ak'ji prowal heb' israel, aton heb' manto alji ayic ix och owal ayic ix ak'ji ganar lum Canaán chi'."
        },
        {
            "number": "2",
            "text": "Ix kan juntzanh chonhab' chi' yuj Jehová yic wach' sk'ayb'ej sb'a heb' t'a owal, aton heb' manto ak'anlaj juneloc owal chi'."
        },
        {
            "number": "3",
            "text": "Oye' chonhab'il heb' filisteo ixto cani yet' masanil heb' cananeo, heb' sidonio yet' heb' heweo, aton heb' ek'nac cajan t'a tzalquixtac t'a Líbano, sb'atnhej t'a jolom witz Baal-hermón, masanto sk'och t'a Hamat."
        },
        {
            "number": "4",
            "text": "Ha yuj juntzanh heb' chi', ix ak'ji prowal heb' israel yuj Jehová, yic wach' syila' tato sk'anab'ajej masanil checnab'il heb' schecnac yal winhaj Moisés t'a heb' smam yicham heb'."
        },
        {
            "number": "5",
            "text": "Icha chi' ix aj yek' cajan heb' israel t'a skal heb' cananeo, heb' hitita, heb' amorreo, heb' ferezeo, heb' heweo yet' t'a skal heb' jebuseo."
        },
        {
            "number": "6",
            "text": "Axo yuninal yet' yisil heb' israel chi', ix yik'lajk'e sb'a heb' yet' yuninal yet' yisil heb' anima chi'. Ix och heb' ejmelal t'a sdiosal heb' chi'."
        },
        {
            "number": "7",
            "text": "Te chuk tas sk'ulej heb' israel t'a yichanh Jehová Dios, ix b'atcan satk'olal yuj heb', axonhej t'a yechel Baal yet' t'a yechel Asera tz'och heb' ejmelal."
        },
        {
            "number": "8",
            "text": "Yuj chi' ix cot yowal sk'ol Jehová chi' t'a heb', ix ak'jioch heb' t'a yol sk'ab' winhaj Cusan-risataim, sreyal Mesopotamia. Vajxaque' ab'il ix kan heb' t'a yalanh smandar winh."
        },
        {
            "number": "9",
            "text": "Ichato chi' ix awaj heb' t'a Jehová. Axo Jehová chi' ix och yet' winhaj Otoniel, yuj chi' a winh ix och yajalil yic scolanel heb'. Ha winhaj Otoniel chi' yuninal winhaj Cenaz, slajwub'alxo yuk'tac winhaj Caleb."
        },
        {
            "number": "10",
            "text": "Ha Yespíritu Jehová ix och yet' winh, yuj chi' a winh ix och yajaloc heb' israel chi'. Ix b'at winh t'a owal, haxo Jehová ix och yet' winh, yuj chi' ix yak' ganar winhaj Cusan-risataim chi' winh."
        },
        {
            "number": "11",
            "text": "Ichato chi' ix kan heb' israel t'a junk'olal t'a 40 ab'il, masanto ix cham winhaj Otoniel chi'."
        },
        {
            "number": "12",
            "text": "Ixlajwi chi', ix ochxi ijan heb' israel sk'ulan chukal t'a yichanh Jehová, yuj chi' haxo Jehová chi' ix ik'anchaanh winhaj Eglón sreyal Moab t'a yib'anh heb'."
        },
        {
            "number": "13",
            "text": "Junnhej ix yutej spensar winhaj Eglón chi' yet' heb' amonita yet' pax heb' amalecita, ix och heb' yak' owal yet' heb' israel chi', ix yik'anek' schonhab'il te' Palma heb', aton Jericó."
        },
        {
            "number": "14",
            "text": "Ha heb' israel chi', 18 ab'il ix kan heb' t'a yalanh smandar winhaj Eglón chi',"
        },
        {
            "number": "15",
            "text": "masanto ix awaj heb' t'a Jehová. Ichato chi' ix ak'jioch junxo scolumal heb' yuj Jehová chi', aton winhaj Aod yuninal winhaj Gera, t'a yinhtilal Benjamín, a sk'exank'ab' winh smunlaji. Ix schecb'at winhaj Aod chi' heb' israel chi' b'at yak'kan k'een tumin t'a winhaj Eglón, aton k'een yowalil syak' heb' t'a winh."
        },
        {
            "number": "16",
            "text": "Ix sb'oan jun k'een scuchilub' winh, ayk'e ye k'een t'a schab'il pak'anh, nanhal am metro steel k'een. Ix stzek'anoch k'een winh t'a snanhal t'a swach' t'a yol spichul."
        },
        {
            "number": "17",
            "text": "Ixlajwi chi' ix yik'anb'at k'een tumin chi' winh t'a winhaj Eglón chi'. Ha jun winh rey chi' te b'ak'uech yaj nayan winh."
        },
        {
            "number": "18",
            "text": "Ayic toxo ix lajwi yak'ancan k'een tumin chi' winh, ix elta winh yet' heb' ajun yet'oc."
        },
        {
            "number": "19",
            "text": "Palta ayic ix k'och winh b'aj ay juntzanh yechel comon Dios t'a slak'anil Gilgal, ix b'atxi winh t'a winhaj Eglón chi', ix yalan winh t'a winh icha tik: --Mamin rey, ay wal jun lolonel ol wal t'ayach, palta t'a k'ub'eltac ol wala', xchi winh. Ix yalan winh rey chi' t'a smasanil heb' ayoch t'a yopisio yet'oc to sb'esel sb'a heb' yic skan heb' sch'ocoj."
        },
        {
            "number": "20",
            "text": "Yuj chi' axonhej heb' winh schawanhil ix cani, k'ojanem winh rey t'a yol jun cuarto siclab'inac yool t'a chaanh. Ix k'och winhaj Aod chi' t'a slak'anil winh, ix yalan winh t'a winh: --Ha tas wed'nac ol wal chi' t'ayach, ha Dios schecan wala', xchi winh. Ayic ix yab'an winhaj Eglón icha chi', ix k'e linhan winh,"
        },
        {
            "number": "21",
            "text": "ix yak'anb'at sk'exank'ab' winhaj Aod chi', yic syik'ank'eta k'een scuchilub' winh t'a stojolal swach' k'ab'. Ix stipank'axpaj k'een winh yet' yoc k'een t'a sk'ol winhaj Eglón chi'. Yuj sb'ak'echal winhaj Eglón chi', ix kan ch'apnaj k'een b'aj ix och chi', yuj chi' majxo yik'eltalaj k'een winhaj Aod chi', ix elta usnaj yol sch'anhtza' winh."
        },
        {
            "number": "22",
            "text": "Ixlajwi chi', ix smacancan te' puerta chi' winh, ix yak'ancanoch sk'ab' te' winh, ix paxta winh."
        },
        {
            "number": "23",
            "text": "Ayic toxo ix paxta winh, ix jawi heb' winh stanhwan winh rey chi', ix yilan heb' winh to macan te' puerta chi'. Ha snaan heb' winh to wan stzaji winh yuj chi' ix smac te' puerta chi' winh."
        },
        {
            "number": "24",
            "text": "Junip ix stanhwej heb' winh, yujto max eltalaj winh rey chi', yuj chi' ix somchajk'e sk'ol heb' winh. Ix yik'ancot sllaweal puerta chi' heb' winh, ix sjacan heb' winh, haxo ix yilan heb' winh pak'jab'xo ek' winh scham t'a sat lu'um."
        },
        {
            "number": "25",
            "text": "Yacb'an tzek' tiempo t'a heb' winh icha chi', haxo winhaj Aod toxo ix el lemnaj winh. Toxo ix ek'ta winh b'aj ay juntzanh yechel comon Dios t'a Gilgal, ix cot winh elelal t'a yol yic Seirat."
        },
        {
            "number": "26",
            "text": "Axo ix jawi winh t'a tzalquixtac t'a yol yic Efraín, ix spu'an nok' ch'aac winh yic smolb'an heb' yetisraelal. Junxonhej ix aj yem heb' t'a jolom witz chi', b'ab'el winhaj Aod chi' yuj heb'."
        },
        {
            "number": "27",
            "text": "Ix yalan winh t'a heb': Ochanhec tzak'an wuuj, yujto a heb' moabita ajk'ol t'ayonh, toxo ix ak'jioch heb' t'a yol ko k'ab' yuj Jehová, xchi winh. Yuj chi' ix b'at heb' yet' winh, ix k'och heb' smac t'a sjayil sti' ha' Jordán b'aj tzek' heb' aj Moab chi', yuj chi' manhxa junok mach ix scha k'axpaj heb'."
        },
        {
            "number": "28",
            "text": "Ha t'a jun pekti’ chi', 10 mil heb' moabita chi' ix smilcham heb', aton juntzanh heb' soldado te tek'an, manhxo junok heb' ix eli."
        },
        {
            "number": "29",
            "text": "Icha chi' ix aj yak'ji ganar heb' aj Moab yuj heb' israel chi'. Ixlajwi chi', 80 ab'il ix kan heb' israel chi' t'a junk'olal."
        },
        {
            "number": "30",
            "text": "Axo ix lajwi yek' winhaj Aod chi', haxo winhaj Samgar yuninal winhaj Anat ix colwaji. Ix smilcham 600 heb' filisteo winh yet' jun te te' stecjioch t'a nok' wacax, yuj chi' ix coljipax heb' israel chi' yuj winh."
        }
    ]
}