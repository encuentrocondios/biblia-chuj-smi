{
    "chapter": "8",
    "verses": [
        {
            "number": "1",
            "text": "Masanil heb' yinhtilal Efraín ix cot yowal t'a winhaj Gedeón chi', ix yalan heb' icha tik: ¿Tas yuj maj onh avtej yic tzonh b'at ed' t'a owal yet' heb' madianita chi'? xchi heb'. Te ya ix yal heb' t'a winh."
        },
        {
            "number": "2",
            "text": "Palta ix tak'wi winh t'a heb' icha tik: --¿Tom tze na' to ek'b'al yelk'och tas ix ko k'ulej t'a sb'ab'elal a onh yinhtil onh winhaj Abiezer tik t'a yichanh tas ix he k'ulej t'a slajwub'alxo a ex yinhtilal Efraín ex tik?"
        },
        {
            "number": "3",
            "text": "Ha Dios ix ak'anoch heb' yajalil heb' madianita t'a yol he k'ab' a ex tik, aton winhaj Oreb yet' winhaj Zeeb. Malaj yelk'och tas ix in k'ulej a in tik t'a yichanh tas niwan yelk'och ix he k'ulej chi' a ex tik, xchi winh. Ayic ix yab'an heb' tas ix yal winh chi', ix sicb'iem yowal sk'ol heb' chi'."
        },
        {
            "number": "4",
            "text": "Ix emk'och winhaj Gedeón yet' 300 heb' winh soldado t'a sti' ha' Jordán, wach'chom te k'unb'inacxo heb' winh, palta ixto b'atnhej tzak'an heb' winh t'a spatic heb' ajk'ol chi', masanto ix k'axpajek' heb' winh t'ha ha'."
        },
        {
            "number": "5",
            "text": "Ayic ix k'och heb' winh t'a Sucot, ix yalan winhaj Gedeón chi' t'a heb' kajan ta' icha tik: --Comonoc tz'el t'a he k'ool, tzeyak' jab'oc tas swa heb' winh ajun wed' tik, yujto tz'el yip heb' winh yuj wejel, yujto ayonh och t'a spatic winhaj Zeba yet' winhaj Zalmuna, aton heb' winh sreyal heb' madianita, xchi winh."
        },
        {
            "number": "6",
            "text": "Ix tak'wi heb' yajalil chonhab' chi' t'a winh icha tik: --¿Tom toxo ix yamchaj winhaj Zeba yet' winhaj Zalmuna chi' eyuuj, yuj chi' skak' wa heb' winh a soldado tik? xchi heb'."
        },
        {
            "number": "7",
            "text": "Ix tak'wi winhaj Gedeón chi': --Ayic ol ak'jococh winhaj Zeba yet' winhaj Zalmuna chi' t'a yol ko k'ab' yuj Jehová, ayic ol onh jax t'a tik, ol ko mak'el tzililjoc he chib'ejal t'a he patic t'a te' q'uiix ol quik'cot t'a taquinh lu'um, xchi winh."
        },
        {
            "number": "8",
            "text": "Ix el heb' winh t'a jun chonhab' chi', ix k'och heb' winh t'a Peniel, ix sk'ananpax swael heb' winh soldado winhaj Gedeón chi' ta', palta icha ix aj yalan heb' aj Sucot, icha pax chi' ix aj yalan heb' aj Peniel chi' t'a winh."
        },
        {
            "number": "9",
            "text": "Ix yalanxi winh icha tik: --Ayic ol onh meltzaj t'a junk'olal, ol ko mak'em wecnaj jun cuartel b'aj tze col he b'a tik, xchi winh."
        },
        {
            "number": "10",
            "text": "Axo t'a Carcor ayek' winhaj Zeba yet' winhaj Zalmuna chi', 15 milto heb' soldado madianita ayek' yet' heb' winh. Axonhej heb' chi', yujto 120 mil heb' toxo ix chami."
        },
        {
            "number": "11",
            "text": "Ix k'och winhaj Gedeón yet' heb' soldado t'a spatic heb' ajk'ol chi' t'a stitac tzinan lum t'a yichanhb'at Noba yet' t'a Jogbeha. Satk'olal yaj heb' soldado madianita chi' ix k'och heb'."
        },
        {
            "number": "12",
            "text": "Axo pax winhaj Zeba yet' winhaj Zalmuna chi', ix b'at heb' winh elelal, palta ix och winhaj Gedeón chi' t'a spatic heb' winh, masanto ix yamchaj heb' winh yuj winh, haxo heb' soldado heb' winh, ix saklemkanb'at heb' yuj xiwelal."
        },
        {
            "number": "13",
            "text": "Axo yic ix paxta winhaj Gedeón yet' heb' soldado chi' t'a owal, ix ek' heb' t'a xachanil lum switzal Heres."
        },
        {
            "number": "14",
            "text": "Ata' ix yamchaj jun winh quelem aj Sucot yuj heb', ix sk'anb'an heb' t'a winh tastac sb'i heb' yajal yaj t'a Sucot chi'. Axo winh quelem chi' ix tz'ib'an sb'i junjun heb', 77 heb' t'a smasanil."
        },
        {
            "number": "15",
            "text": "Ixlajwi chi' ix b'at winhaj Gedeón t'a Sucot chi', ix yalan winh t'a heb' anima ta' icha tik: --¿Tzam he nacot tas aj in he b'uchani? Eyalani: ¿Tom toxo ix yamchaj winhaj Zeba yet' winhaj Zalmuna chi' eyuuj, yuj chi' skak' wa heb' winh a soldado k'unb'inac ay swejel tik? xe chi. Ha tiknaik jun, ina heb' winh tik, xchi winh."
        },
        {
            "number": "16",
            "text": "Ixlajwi chi', ix yik'ancot te' q'uiix winh, te' ix yik'cot heb' t'a taquinh lu'um, ix smak'an heb' yajalil chonhab' Sucot chi' winh t'a te'."
        },
        {
            "number": "17",
            "text": "Ixlajwi chi', ix b'atpax heb' winh t'a Peniel, ix smak'anem wecnaj jun cuartel heb' winh, aton b'aj scol sb'a heb' soldado, ix smilancham masanil heb' winh winak heb'."
        },
        {
            "number": "18",
            "text": "Ixlajwi chi', ix sk'anb'an winhaj Gedeón t'a winhaj Zeba yet' t'a winhaj Zalmuna chi' icha tik: --¿Chajtil yilji heb' winh ix he milcham t'a Tabor? xchi winh t'a heb' winh. Ix tak'wi heb' winh: --Icha wal ilji tik, icha chi' yilji heb' winh. Icha yilji heb' winh yajal, icha chi' yilji heb' winh, xchi heb' winh."
        },
        {
            "number": "19",
            "text": "Ayic ix yab'an winhaj Gedeón chi' icha chi', ix yalan winh: --Ha heb' winh chi', wuk'tac heb' winh, junnhej in nun yet' heb' winh. Yuj chi' swal t'a yichanh Jehová, tato maj he milcham he winh wuk'tac chi', max am ex in milpaxcham tiknaik, xchi winh."
        },
        {
            "number": "20",
            "text": "Ixlajwi chi', ix yalan winh t'a winhaj Jeter b'ab'el yunin icha tik: --Lemach, milcham heb' winh tik, xchi winh. Yune' quelemto winhaj Jeter chi', yuj chi' ix xiv winh yik'ank'eta k'een yespada yic smilancham heb' winh."
        },
        {
            "number": "21",
            "text": "Ix yalan winhaj Zeba yet' winhaj Zalmuna t'a winhaj Gedeón chi' icha tik: --Cotanh ach tik, a ach lak'an tzonh a milchamoc, yujto ojtakab'ilxo to max ach xiwi, ak'um owal ach paxi, xchi heb' winh. Ix k'e jucnaj winhaj Gedeón chi', ix smilancham chawanh heb' winh rey chi' winh. Axo juntzanh k'een k'een ayoch yelwanub'oc sjaj nok' skamello heb' winh, ix yik'el k'een winh."
        },
        {
            "number": "22",
            "text": "Ixlajwi chi', ix yalan heb' yetisraelal winh chi' t'ay: --Ha ach ix onh a colel t'a yol sk'ab' heb' madianita, yuj chi' a ach yet' heb' inhtilal ol ex ochkan kajalilok, xchi heb'."
        },
        {
            "number": "23",
            "text": "Ix tak'wi winh t'a heb' icha tik: --Manh ol in ochlaj eyajaliloc, manh ol ochpaxlaj heb' wuninal, palta a Jehová Kajal yaji."
        },
        {
            "number": "24",
            "text": "Anhej jun tzin k'an t'ayex to tzeyak' k'een uchiquin t'ayin, aton k'een ix eyik'ek' t'a heb' madianita, xchi winh. Yed'nac juntzanh k'een uchiquin nab'a oro heb' ajk'ol chi', yujto icha chi' sb'eyb'al heb' kajan t'a tzinan lu'um."
        },
        {
            "number": "25",
            "text": "Yuj chi' ix slich'anem jun k'apac k'apac heb', ix yak'anem k'een uchiquin chi' heb' t'a yib'anh k'apac. Ix yalan heb' t'a winh icha tik: --Ina k'een tik, t'a wal smasanil ko k'ool skak' k'een t'ayach, xchi heb'."
        },
        {
            "number": "26",
            "text": "Ha jantac k'een oro ayoch t'a k'een uchiquin chi', ay am 40 libraoc yalil k'een. Ch'oc pax yaj juntzanhxo k'een k'een wach' yilji yet' yelwanub' yet' k'apac spichul heb' winh sreyal madianita yet' pax k'een k'een ayoch yelwanub'oc sjaj nok' skamello heb' winh."
        },
        {
            "number": "27",
            "text": "Ha yet' juntzanh k'een chi' ix sb'o jun yechel winhaj Gedeón chi', ix yak'ankan winh t'a schonhab' scuch Ofra. Ix spatiquejel Jehová heb' israel, haxo t'a jun yechel chi' sk'anb'ej sb'a heb'. Yuj chi' ix kotkan t'a yib'anh winhaj Gedeón chi' yet' yinhtilal."
        },
        {
            "number": "28",
            "text": "Ix kan heb' madianita t'a yalanh smandar heb' israel chi', majxo yal-laj scolan sb'a heb'. 40 ab'il manhxalaj owal, junk'olal ix aj heb' israel chi' ayic ayek' winhaj Gedeón chi' yet' heb'."
        },
        {
            "number": "29",
            "text": "Ayic ix lajwi owal chi', ix pax winhaj Jerobaal, aton winhaj Gedeón yuninal winhaj Joás chi' t'a spat."
        },
        {
            "number": "30",
            "text": "Tzijtum heb' winh yuninal winh, 70 heb' winh t'a smasanil, yujto tzijtum heb' ix ix, ix yik' winh."
        },
        {
            "number": "31",
            "text": "Ay pax junxo ix aj Siquem ix yik' winh, ay jun yune' ix ix alji yet' winh. Abimelec ix yak' winh sb'iej jun yunin chi'."
        },
        {
            "number": "32",
            "text": "Ayic ix cham winhaj Gedeón yuninal winhaj Joás chi', te icham winacxo winh. Ix mucji winh b'aj mukankan winh smam winh t'a Ofra, b'aj ay heb' yinhtilal Abiezer."
        },
        {
            "number": "33",
            "text": "Ayic ayxo scham winhaj Gedeón chi', a heb' israel chi', ix spatiquejxiel Jehová heb', ix ochxi heb' ejmelal t'a comon Dios skuchan Baal-berit."
        },
        {
            "number": "34",
            "text": "Ix b'atkan Jehová sDiosal heb' satk'olal yuj, wach'chom a ix colan heb' t'a heb' t'a juntzanh nación ajk'ol oyanoch t'a spatic yichanh heb'."
        },
        {
            "number": "35",
            "text": "Malaj jab'oc tas wach' ix yak' heb' spacoc t'a heb' yinhtilal winhaj Gedeón chi' yuj tas ix sk'ulej winh yuj swach'iloc heb'."
        }
    ]
}