{
    "chapter": "6",
    "verses": [
        {
            "number": "1",
            "text": "Ixlajwi chi', ix scha k'ulanxi chucal eb' israel chi' t'a yichanh Jehová. Yuj chi' uque' ab'il ix ak'jioch eb' t'a yol sk'ab' eb' madianita yuj."
        },
        {
            "number": "2",
            "text": "Ix och val eb' t'a syaelal yuj eb' madianita chi'. Ix laj say eb' b'ajtac sk'ub'ejel sb'ha t'a lum vitz, t'a yoltac q'uen nhaq'ueen yet' b'aj max yal sk'och anima. Ata' ix laj cajnaj eb'."
        },
        {
            "number": "3",
            "text": "Ayic q'uinhxo sat yavb'en eb' israel chi', haxo eb' madianita chi', eb' amalecita yet' juntzanhxo eb' scot yet' eb' t'a stojolal b'aj sjavi k'u, sjavi eb' yak' oval yet' eb'."
        },
        {
            "number": "4",
            "text": "Sb'at sb'oanq'ue scampamento eb' t'a sat slum eb' israel chi', satanel eb' masanil tas avab'il yuj eb' israel chi', masanto t'a smojonal chonhab' Gaza. Manhxa jab'oc tas sva eb' skan yuj eb' ajk'ol chi', syik'anpaxb'at nok' calnel eb', nok' vacax yet' nok' b'uru."
        },
        {
            "number": "5",
            "text": "Yujto yet'nac smolb'etzal nok' eb' sk'och eb' t'a sat sluum eb' israel chi', yuj chi', masanil tas ay t'a sat lu'um, pilan slajvieli. Manh b'ischajb'enoc eb' yet' nok' scamello chi', icha val nok' k'ulub'. Slajvicanel tastac ay t'a sat lu'um b'ajtac tzek' eb' chi'."
        },
        {
            "number": "6",
            "text": "Icha val chi' ix aj skan eb' israel meb'ail yuj tas tz'utaj yuj eb' madianita chi'. Yuj chi' ix tevi eb' t'a Jehová yic scolvaj t'a eb'."
        },
        {
            "number": "7",
            "text": "Yuj chi' haxo Jehová ix ak'ancot jun schecab' t'a eb' israel chi', ix yalan icha tik: Ha Jehová co Diosal tz'alan icha tik: Ha in vik'nac ex elta t'a Egipto b'aj ayex och checab'il."
        },
        {
            "number": "8",
            "text": "Manhocnhej t'a yol sk'ab' eb' aj Egipto in colnac ex elta, palta ex in colpax t'a eb' ix ex ixtani, ix viq'uel eb' t'a eyichanh, ix vak'ancan lum sluum eb' t'ayex."
        },
        {
            "number": "9",
            "text": "Ix val t'ayex to a inton Jehová e Diosal in. Ix valanpaxi to max yal-laj eyak'anem e b'ha t'a juntzanh sdiosal eb' amorreo ay t'a lum lum b'aj ayex ek' tik, palta maj e k'anab'ajej tas ix vala', xchi Jehová, xchi jun schecab' chi'."
        },
        {
            "number": "10",
            "text": "D'a jun pekti’ chi' ix emul Yángel Jehová, ix em k'ojan t'a yich jun te' mach' t'a Ofra, t'a yol yic vinhaj Joás yinhtilal Abiezer. Ay jun vinh yuninal vinhaj Joás chi' scuchan Gedeón. Ha vinhaj Gedeón chi', van stek'anel ixim strigo vinh t'a yol jun b'aj stek'chajel yal te' uva, yic sk'ub'ejel ixim vinh t'a eb' madianita chi'."
        },
        {
            "number": "11",
            "text": "Ata' ix sch'ox sb'a Yángel Jehová t'a vinh, ix yalan t'a vinh icha tik: --Ach vinac tek'an. Ha Jehová ayoch ed'oc, xchi t'a vinh."
        },
        {
            "number": "12",
            "text": "Ix tak'vi vinhaj Gedeón chi': --Mamin, ak' in nivank'olal yuj tas ol vala'. Tato ayoch Jehová qued'oc, ¿tas yuj sjavi juntzanh tik t'a quib'anh? ¿B'ajtil ay juntzanh tas satub'tac yilji yalnaccan eb' co mam quicham t'ayonh, ayic yalannac eb' to a Jehová ik'annaquelta eb' t'a Egipto? Palta haxo ticnaic, onh yactejcan co ch'ocoj, onh yak'ancanoch t'a yol sk'ab' eb' madianita, xchi vinh t'ay."
        },
        {
            "number": "13",
            "text": "Ix och q'uelan Jehová chi' t'a vinh, ix yalani: --Ha in tzach in checb'ati, ol vak'nhej ip yic tza colanel eb' etchonhab' t'a yol sk'ab' eb' madianita chi', xchi t'a vinh."
        },
        {
            "number": "14",
            "text": "Ix tak'vi vinh icha tik: --Ay Mamin, ak' val nivank'olal t'ayin junelxo. ¿Tas val ol aj in colan eb' vetchonhab' tik? Yujto a in tik yet' eb' ayto vuj in b'a yet'oc te meb'a' onh t'a skal eb' yinhtilal Manasés. Slajvub' unin in t'a skal eb' vuk'tac, xchi vinh."
        },
        {
            "number": "15",
            "text": "Ix yalanxi Jehová t'a vinh icha tik: --Ayinoch ed'oc, yuj chi' ol ak' ganar eb' madianita chi'. Icha val tz'aj yak'ji ganar junok anima sch'ocoj, icha chi' ol aj ak'an ganar eb', xchi t'a vinh."
        },
        {
            "number": "16",
            "text": "Ix yalanxi vinh t'ay: --Mamin, tato wach' in t'a yol a sat, ch'ox junok yechel wila'' yic wach' snachajel vuuj to schecab' ach Dios."
        },
        {
            "number": "17",
            "text": "Tzin tevi t'ayach to max ach el t'a tik, ol vik'cot junok in silab' t'ayach, xchi vinh. Ix tak'vi Jehová chi': --Ayinnhej ek' t'a tik masanto ol ach jaxoc, xchi."
        },
        {
            "number": "18",
            "text": "Ixlajwi chi' ix b'at vinhaj Gedeón sb'o jun nok' yune' chiva, ix sb'oanpax ixim pan vinh t'a jun echlab' ixim harina, malaj yich pan ix yak'b'at vinh t'a skal. Ixlajwi chi' ix yak'anem nok' chib'ej chi' vinh t'a yol jun te' mooch, haxo t'a yol jun lum chen ix yaq'uem yalil nok' vinh. Ix yik'ancot masanil juntzanh chi' vinh t'a yichanh Ángel chi' t'a yich jun te' mach' chi'."
        },
        {
            "number": "19",
            "text": "Ix yalan Yángel Jehová chi' icha tik: Hak'uem nok' chib'ej yet' ixim pan chi' t'a yib'anh jun q'uen q'ueen tik, tza tob'anem yal nok' chi' t'a yib'anh, xchi. Ix sk'anab'ajan vinh masanil tas ix yal chi'."
        },
        {
            "number": "20",
            "text": "Axo Yángel Jehová chi', ix stenoch snhi' sk'ococh t'a juntzanh chi', ix q'ueul k'ak' t'a yol q'uen niwan q'ueen chi', ix tz'ab'at nok' chib'ej yet' ixim pan chi'. Val t'a yichanh vinh ix satem Yángel Jehová chi'."
        },
        {
            "number": "21",
            "text": "Ayic ix yilan jun chi' vinh, ix nachajel yuj vinh to Yángel Jehová jun ix lolon chi' yet' vinh. Yuj chi' ix yalan vinh icha tik: --Mamin Jehová, q'uelk'umb'a val ix aj in lolon yet' Ángel ix a checcoti, xchi vinh."
        },
        {
            "number": "22",
            "text": "Ix yalan Jehová t'a vinh icha tik: --Manh ach xivoc, manh ol ach chamlaj, xchi t'a vinh."
        },
        {
            "number": "23",
            "text": "Ixlajwi chi', ix sb'oanq'ue jun altar vinh ta' yic syik'anchaanh Jehová vinh. Ix yak'ancan vinh sb'iej: Ha Jehová ak'um junk'olal. Ha jun altar chi' ix cannhej t'a Ofra t'a yol smacb'en eb' yinhtilal Abiezer."
        },
        {
            "number": "24",
            "text": "Ha t'a jun ak'val chi', ix yal Jehová t'a vinhaj Gedeón chi': --Iq'uelta nok' schab'il mam vacax t'a skal nok' svacax vinh a mam, nok' uque' ab'il sq'uinal. Tza mak'an vecchaj yaltaril comon dios Baal b'ob'ilq'ue yuj vinh a mam chi', tza ch'acanpaxel jun te te' yechel comon dios Asera t'a stz'ey altar chi'."
        },
        {
            "number": "25",
            "text": "Ha t'a sjolom q'uen niwan q'uen chaanh ayq'uei, ata' tza b'oq'ue junok altar t'ayin Jehová a Diosal in tik. Wach' tzutej a latz'anq'ue q'ueen. Axo te te' ix a ch'aquel chi', a te' tzak'och sk'atzitzaloc. Slajvi chi' tza milancham nok' vacax chi', tza nhusantz'a nok' silab'il t'a yib'anh, xchi t'a vinh."
        },
        {
            "number": "26",
            "text": "Yuj chi' ix b'at vinh, ix yik'anb'at lajunhvanh schecab' vinh, ix sk'anab'ajan vinh icha ix aj yalan Jehová chi'. Palta ix xiv vinh sb'oan t'a k'ualil yuj eb' sk'ab' yoc vinh smam. Ix xivpax vinh t'a eb' anima cajan t'a chonhab' chi', yuj chi' t'ak'walil ix laj sb'o juntzanh chi' vinh."
        },
        {
            "number": "27",
            "text": "Axo ix q'uinhib'i t'a junxo k'u, ayic ix q'ue vaan eb' anima t'a jun chonhab' chi', ix yilan eb' to toxo ix mak'ji vecchaj altar yic Baal chi', ix yilanpax eb' to toxo ix ch'acjiel te' yechel Asera t'a stz'ey altar chi'. Ix yab'anpax eb' to ay jun nok' vacax ix nhusjitz'a silab'il t'a yib'anh jun altar toto ix b'o chi'."
        },
        {
            "number": "28",
            "text": "Ix sk'anb'anek' eb': --¿Mach ixb’o’an juntzanh tik? xchi eb'. Ix laj sk'anb'anek' yab' eb', haxo ix yab'an eb' to a vinhaj Gedeón yuninal vinhaj Joás ix b'oani. Yuj chi' ix yal eb' t'a vinhaj Joás chi' icha tik:"
        },
        {
            "number": "29",
            "text": "--Iq'uelta vinh uninal chi', ol co milcham vinh. ¿Tas yuj ix smak'vecchaj altar yic Baal vinh, ix sch'acanpaxel te' yechel Asera vinh t'a stz'ey chi'? xchi eb' anima chi'."
        },
        {
            "number": "30",
            "text": "Ix tak'vi vinhaj Joás t'a masanil eb' anima oyanoch t'a spatic chi' icha tik: --¿Tom tze col jun comon dios scuchan Baal chi', tzeyak'an yovalil? Tato icha chi', chamocab' jun mach scolan Baal chi' t'a q'uinhib'alil tik. Tato yel Dios jun Baal chi', yak'ocab' yovalil t'a mach ix mak'an vecchaj jun yaltar chi', xchi vinh."
        },
        {
            "number": "31",
            "text": "Ha t'a jun k'u chi', Jerobaal ix sb'iejkan vinhaj Gedeón chi', yujto ix yal eb' anima chi' icha tik: Yak'ocab' oval jun Baal chi' yet' vinh, yujto ix smak' vecchaj yaltar vinh, xchi eb'."
        },
        {
            "number": "32",
            "text": "Ha t'a jun pekti’ chi', ix smolb'ej sb'a eb' madianita, eb' amalecita yet' eb' cajan t'a stojolal b'aj sjavi k'u, ix k'axpajek'ta eb' t'a yol ha' Jordán, ix sb'oanq'ue scampamento eb' t'a yak'lical Jezreel."
        },
        {
            "number": "33",
            "text": "Axo Yespíritu Jehová ix och t'a vinhaj Gedeón chi'. Ayic ix spu'an jun nok' sch'aac vinh, ix smolb'an sb'a eb' yinhtilal Abiezer, aton eb' sk'ab' yoc vinh."
        },
        {
            "number": "34",
            "text": "Ix yak'anpaxb'at schecab' vinh yavtejcot eb' yinhtilal Manasés, eb' yinhtilal Aser, eb' yinhtilal Zabulón yet' eb' yic Neftalí, yuj chi' ix smolb'ej sb'a eb' yet' vinh."
        },
        {
            "number": "35",
            "text": "Ix yalan vinh d'ha Dios icha tik: Tato t'a val yel a in tzin ak'lab'ej a colan eb' vetisraelal tik, icha val ix aj alani, ch'ox junok yechel t'ayin."
        },
        {
            "number": "36",
            "text": "Ha ticnaic ol vak'canem junok nok' tz'umal calnel t'a sat tek'lab' trigo. Axo t'a q'uinhib'alil k'ik'an, tato te' ch'ayan nok' tz'um chi' yuj yal ak'val, haxo pax t'a sat lum t'a spatic yichanh nok', taquinh, ol vojtaquejeli to yel a in ol in ak'lab'ej a colanel eb' vetchonhab' tik, icha ix aj alani, xchi vinh."
        },
        {
            "number": "37",
            "text": "Icha val ix aj yalan vinh chi', icha chi' ix aji. Ayic ix q'ue vaan vinh t'a q'uinhib'alil, ix spitz'anel nok' tz'uum chi' vinh, jun uk'ab' ha' ix el t'a nok'."
        },
        {
            "number": "38",
            "text": "Ix yalanxi vinh d'ha Dios: Mamin, mocab' cot yoval a k'ol t'ayin, ol in k'an junxo ch'oxnab'il t'ayach. Ha t'a junelxo tik, a sat lum sch'ayxi yuj yal ak'val chi', haxo pax nok' tz'uum chi', mocab' ch'ayxoc nok', xchi vinh."
        },
        {
            "number": "39",
            "text": "Icha val ix aj yalan vinh chi', icha chi' ix yutej Dios t'a junxo ak'val chi'. Ayic ix sakb'i, te taquinh nok' tz'uum chi', haxo pax sat lu'um, te ch'ayan yuj yal ak'val."
        }
    ]
}