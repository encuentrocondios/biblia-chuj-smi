{
    "chapter": "20",
    "verses": [
        {
            "number": "1",
            "text": "A eb' tz'uk'an anh, sb'ajvaj eb'. Sq'ue somnaj eb' yak'an oval ayic syuk'an anh anh chi' eb'. A eb' syak'b'at sb'a d'a scal uq'uel anh chi', te malaj spensar eb'."
        },
        {
            "number": "2",
            "text": "A eb' rey te ov, lajan eb' icha junoc nok' choj tz'el yav yuj yoval, a eb' stek'b'ej sb'a stzuntzan eb', ay smay scham eb' yuj eb'."
        },
        {
            "number": "3",
            "text": "Te vach' yic eb' max mojan oval. Axo eb' chuc spensar jun, syak'och sb'a eb' d'a scal oval chi'."
        },
        {
            "number": "4",
            "text": "A eb' jaragana, max munlajlaj eb' d'a stiempoal ayic tz'avchaj ixim aval, malaj pax tas sjach' eb' ayic tz'elul stiempoal jach'oj."
        },
        {
            "number": "5",
            "text": "A tastac k'ub'ab'ilel d'a co pensar, lajan icha junoc a a' ay d'a yol junoc olan jul yich, palta axo eb' ay spensar jun, syalnhej snachajel yuj eb' tastac ay d'a co pensar chi'."
        },
        {
            "number": "6",
            "text": "Tzijtum eb' tz'alani to tzonh xajanej eb', palta chequelnhej eb' syal cak'anoch yipoc co k'ool."
        },
        {
            "number": "7",
            "text": "A eb' tojol spensar, aton eb' malaj jab'oc chucal d'a sb'eyb'al, te tzalajk'olal scan eb' yuninal eb'."
        },
        {
            "number": "8",
            "text": "Ayic tz'em k'ojan eb' rey d'a sk'ojnub' yic sch'olb'itan junoc tas eb', anhej syilanoch jun chucal chi' eb', elanhchamel sb'oi."
        },
        {
            "number": "9",
            "text": "Malaj junoc onh syal calani to vach' co pensar, mato malaj jab'oc co mul."
        },
        {
            "number": "10",
            "text": "A echlab' manh tz'acanoc yed' ch'anh cuerda nivac, max schalaj sk'ool Jehová."
        },
        {
            "number": "11",
            "text": "A yuj sb'eyb'al eb' anima, scheclajeli tato vach' spensar eb'. Yed' pax eb' unin, a d'a eb' scheclajeli tato vach' eb', tato tojol pax eb'."
        },
        {
            "number": "12",
            "text": "A Jehová ix b'oan co chiquin yic scab'i yed' yol co sat yic squila'."
        },
        {
            "number": "13",
            "text": "Manhocnhej vayanh sco k'ulejec, ta maay ol cot meb'ail d'a quib'anh, caq'uec quip co munlaji yic vach' ol yak' sobre tas sco va'a."
        },
        {
            "number": "14",
            "text": "“Chuclaj juntzanh a chonh tic,” xchi eb' smanvaji, axo yic toxo ix manvaj eb' chi', syalan eb', “Te jelan onh, yujto yechel ix el tas ix co man tic,” xchi eb'."
        },
        {
            "number": "15",
            "text": "Manh jantacoc q'uen oro yed' q'uen q'ueen vach' yilji d'a yolyib'anhq'uinal tic, palta a eb' slolon d'a jelanil, manh comonoc tz'ilchaj eb'."
        },
        {
            "number": "16",
            "text": "A eb' tz'och fiadoral d'a junoc ch'oc animail, yik'ocab'el spichul eb' yic syak'can eb' yuj smajananub'aloc."
        },
        {
            "number": "17",
            "text": "A eb' tz'ik'an jab'oc vael d'a elk'al, manhxo jantacoc svach'il svaji syab' eb', palta axo d'a slajvub'alxo, icha val to a q'uen k'aj q'ueen tz'och d'a yol sti' eb' syab'i."
        },
        {
            "number": "18",
            "text": "A junoc tas sco na', vach' tz'ajelk'ochi tato sco k'anab'ajej junoc razón vach'. Syal cak'an ganar eb' cajk'ool d'a oval, tato vach' scutej cak'an slajtial."
        },
        {
            "number": "19",
            "text": "A eb' alum pecal, max sk'ub'ejel-laj juntzanh lolonel eb' k'ub'eltac yalji, yuj chi' manh junnhejoc tzonh aj yed' eb'."
        },
        {
            "number": "20",
            "text": "A eb' sb'ajan smam snun, slajviel sq'uinal eb' icha junoc candil stupi."
        },
        {
            "number": "21",
            "text": "A b'eyumal tz'ilchaj d'a secojtaquil d'a sb'ab'elal, a d'a slajvub' cuseltacxo tz'ajelk'ochi."
        },
        {
            "number": "22",
            "text": "Malajocab' b'aq'uinh scala': Ol co pac co b'a, mocab' xco chioc. Anhej to scak'och Jehová d'a co k'ool, yic A' ol onh colanoc."
        },
        {
            "number": "23",
            "text": "A juntzanh echlab' manh tz'acanoc, te chuc, chacb'ilpaxel yuj Jehová."
        },
        {
            "number": "24",
            "text": "A Jehová tzonh ik'an b'eyoc, yuj chi' manh cojtacoc tas ol ja d'a quichanh."
        },
        {
            "number": "25",
            "text": "Tato elanhchamel scak' co ti' d'a Dios, slajvi chi' sco naanxi co b'a, te ay smay."
        },
        {
            "number": "26",
            "text": "A eb' rey ay spensar, spechel eb' chuc eb' d'a yichanh, scan eb' chi' d'a yalanh yuj eb'."
        },
        {
            "number": "27",
            "text": "A razón syak' Dios d'ayonh, icha saquilq'uinal yaji yic squil co b'a yed' co pensar."
        },
        {
            "number": "28",
            "text": "A eb' rey, yelxo te vach' yajoch eb' d'a yopisio, tato sb'eyb'alej vach'k'olal eb' yed' tojolal."
        },
        {
            "number": "29",
            "text": "A eb' quelemtac ste tzalaj eb' yed' yip, axo eb' ichamtac vinac te nivan yelk'och eb' yujto sacxo xil sjolom eb'."
        },
        {
            "number": "30",
            "text": "A eb' chuc, sja spensar eb', ayic smak'ji eb' d'a junoc tz'uum, syactanpax eb' sk'ulan chucal, ayic staji schiq'uil eb' smak'ji."
        }
    ]
}