{
    "chapter": "25",
    "verses": [
        {
            "number": "1",
            "text": "Aton juntzanh tik slolonel vinhaj Salomón, haxo eb' stz'ib'um vinhaj Ezequías sreyal Judá, ix tz'ib'ancani:"
        },
        {
            "number": "2",
            "text": "Te niwan yelk'och Dios yuj juntzanh tas k'ub'eltac yaj yuj, haxo pax eb' rey jun, skal eb' wach'il yujto scham val sch'olb'itan junok tas eb'."
        },
        {
            "number": "3",
            "text": "Icha snajatil ay satcha’anh yet' sjulal yich lum lum, icha chi' yaj spensar eb' rey, malaj mach snachajel yuj tas yaj spensar eb'."
        },
        {
            "number": "4",
            "text": "Tato tz'ik'chajel smical q'uen plata, syal sb'o junok tas wach' t'a q'ueen."
        },
        {
            "number": "5",
            "text": "Anhejtona' tato tz'ik'chajel eb' chuk t'a yopisio yuj eb' rey, syik' yip yopisio eb' t'a stojolal."
        },
        {
            "number": "6",
            "text": "Mocab' eyik'chaanh e b'ha t'a yichanh eb' rey, manh ex empax k'ojan b'aj tz'em k'ojan eb' nivac vinac."
        },
        {
            "number": "7",
            "text": "Yelxo wach' tato tzex avtajb'at t'a slak'anil eb' rey, t'a yichanh pax to tzex ik'chajelta t'a yichanh eb' nivac vinac chi'."
        },
        {
            "number": "8",
            "text": "Ha tas tzeyila', manh eyik'b'at t'a yichanh eb' juez t'a elanhchamel, talaj ay junocxo ol k'ochoc ol yalan tas yaji, haxo ol ajoc, toxonhej ol ex te q'uixvoc."
        },
        {
            "number": "9",
            "text": "Tato ay chaclajb'ail t'a e cal yet' eb' cajan t'a e lak'anil, aq'ek eyip e b'oan yaj yet' eb', manh e puc specal t'a eb' eyetanimail."
        },
        {
            "number": "10",
            "text": "Tato maay, haxo talaj tz'aji, a eb' tz'ab'an specal jun chi', syamoch eb' ex yalub'tanhani, haxo e pecal te chuk tz'aj yalub'tanhaji."
        },
        {
            "number": "11",
            "text": "Ha junok b'elanh lolonel wach' tz'alchaj t'a stzolal, lajan icha junok mansan nab'a oro, aypaxoch q'uen plata yelvanub'oc."
        },
        {
            "number": "12",
            "text": "Icha q'uen colk'ab' yet' q'uen uchiquin nab'a oro, yelxo te wach', icha chi' yaj scachnab'il eb' jelan t'a eb' scha yab' t'a tzalajk'olal."
        },
        {
            "number": "13",
            "text": "Ha eb' checab' k'anab'ajum, lajan eb' t'a yol sat eb' schecan chi' icha ha' siquila' scuq'uej ayic te ay co taquinhtial, sicb'i sk'ol eb' spatrón eb' chi' yuj sk'anab'ajumal chi'."
        },
        {
            "number": "14",
            "text": "Icha taquinh asun yet' taquinh ik' malaj jab'oc snhab'il, icha chi' yaj eb' syik'chaanh sb'ha t'a tas syak' yalani, palta malaj b'ak'uinh syak' eb'."
        },
        {
            "number": "15",
            "text": "Tato niwan scutej co k'ool t'a yichanh eb' yajal, syal smontaj eb' cuuj. Ha lolonel wach' tz'alchaji, tz'em numnaj eb' te pit syutej sb'a yuj."
        },
        {
            "number": "16",
            "text": "Ayic tz'ilchaj nok' yal chab' eyuuj, mocab' ek' yib'anh e te uk'anb'at nok', tato maay, ex xejtalaj yuj nok'."
        },
        {
            "number": "17",
            "text": "Mocab' xicanoc tzex b'at paxyal t'a eb' eyamigo, tato maay, haxo talaj tz'aji, sq'ue chinaj sk'ol eb' eyed'oc, yujto nachaji tzex k'ochi."
        },
        {
            "number": "18",
            "text": "Ha eb' syak'och sb'a testigoal t'a es t'a junok yetanimail, lajan eb' icha junok te te', ma junok q'uen espada, ma junok jul-lab' te jay sti'."
        },
        {
            "number": "19",
            "text": "Ayic ayonh och t'a co yaelal, tato a junok anima max elk'och tas syal scak'och yipoc co k'ool, lajan ichato q'uichajnac co xub' tzonh b'eyeq'ui, ma icha co wa yet' junok q'uen que ya ayxo yolanil."
        },
        {
            "number": "20",
            "text": "Ayic ayonh och t'a syaelal, sb'itaj junok b'it cab'i, lajan syail icha yic tz'ak'jioch vinagre t'a junok echen, ma icha yic tz'ik'chajel co pichul ayic te ay siic."
        },
        {
            "number": "21",
            "text": "Tato ay svejel eb' ayoch ajk'olal t'ayex, aq'ek wa eb', ta ay staquinhtial eb', aq'ek ha' yuq'uej eb'."
        },
        {
            "number": "22",
            "text": "Tato icha chi' tzeyutej e b'ha t'a eb', ol chacb'oc sat eb' yuj q'uixvelal t'a eyichanh, haxo Jehová ol pactzitan t'ayex b'aj tzex colvaj chi' t'a eb'."
        },
        {
            "number": "23",
            "text": "Ha ik' scot t'a stojolal norte syik'cot nhab', icha chi' juntzanh chukal lolonel, a tz'ak'an ovaj co sat."
        },
        {
            "number": "24",
            "text": "Yelxo te wach' tzonh aj t'a junok yune' pat co ch'ocoj, t'a yichanh pax tzonh aj t'a junok niwan pat te wach' yet' junok ix ix to aynhejcot yoval."
        },
        {
            "number": "25",
            "text": "Icha a siquil ha' scuq'uej ayic van stacji co ti', icha chi' tz'aj sjavi junok ab'ix wach' scot t'a najat."
        },
        {
            "number": "26",
            "text": "Ha eb' wach' sb'eyb'al scuchb'ajb'at yuj eb' chuk sb'eyb'al, lajan tz'aj eb' icha sjaj ha ha' te tat yuj lum sok'om."
        },
        {
            "number": "27",
            "text": "Manh wach'oc tato niwan nok' yal chab' scuq'uej. Manh wach'oc paxi tato anhej yic niwan tz'aj co b'inaj yuj eb' quetanimail sco sayeq'ui."
        },
        {
            "number": "28",
            "text": "Ha eb' max syamoch vaan sb'eyb'al, lajan eb' icha junok chonhab' lanhchajnac smuroal max yal-laj scolan sb'a."
        }
    ]
}