{
    "chapter": "13",
    "verses": [
        {
            "number": "1",
            "text": "A eb' uninab'il ay spensar, scha sk'ol eb' scachji yuj smam. Axo eb' malaj spensar jun, max schalaj sk'ol eb' scachji."
        },
        {
            "number": "2",
            "text": "Tato vach' scutej co loloni, vach' pax tas sco cha spacoc. Tato squixtej eb' quetanimail jun, sco cha co yaelal d'a smojal."
        },
        {
            "number": "3",
            "text": "Tato cham sco na' tas scala', syalelk'ochi to van co colan co q'uinal. Tato tzonh comon lolon jun, a co yaelal squik'cot d'a quib'anh."
        },
        {
            "number": "4",
            "text": "A eb' malaj sgana smunlaji, ay tas snib'ej eb', palta max ilchajlaj yuj eb'. Axo pax eb' smunlaj jun, masanil tastac ay d'a eb'."
        },
        {
            "number": "5",
            "text": "A eb' tojol spensar, schaquel esal lolonel eb'. Axo eb' chuc spensar jun, anhej chucal tz'alchaj d'a spatic eb'."
        },
        {
            "number": "6",
            "text": "A tojol pensaril, a scolan eb' sb'eyb'alan tojolal chi'. A chucal, a satanel eb' sb'eyb'alan chucal chi'."
        },
        {
            "number": "7",
            "text": "Ay eb' malaj jab'oc tas d'ay, palta icha eb' b'eyum syutej sb'a eb'. Ay pax eb' jun, masanil tastac ay d'a eb', palta icha meb'a' syutej sb'a eb'."
        },
        {
            "number": "8",
            "text": "A eb' b'eyum, smanxielta sb'a eb' d'a yol sk'ab' eb' elk'um yed' stumin. Axo pax eb' meb'a' jun, malaj b'aq'uinh tz'elk'ajb'at eb'."
        },
        {
            "number": "9",
            "text": "A eb' tojol spensar, lajan eb' icha junoc tas copanel sk'ak'al. Axo pax eb' chuc spensar jun, lajan eb' icha junoc candil tupnac."
        },
        {
            "number": "10",
            "text": "A eb' ak'umtac, anhej oval sq'ue vaan yuj eb'. Axo eb' emnaquil syutej sb'a jun, scha yab' razón eb'."
        },
        {
            "number": "11",
            "text": "A q'uen tumin junnhej rato tz'ak'ji ganar d'a chucal, junnhej pax rato slajviel q'ueen. Axo pax q'uen tumin jab'jab'il smolchaj jun, snivanb'i q'ueen."
        },
        {
            "number": "12",
            "text": "A eb' max elk'och tas snib'ej, te cusk'olal tz'ajcan eb'. Axo pax eb' tz'elk'och tas snib'ej jun, ste tzalaj eb'."
        },
        {
            "number": "13",
            "text": "A eb' max k'anab'ajan checnab'il, sjavi yaelal d'a yib'anh eb'. Axo pax eb' sk'anab'ajan checnab'il jun, te vach' spac scha eb'."
        },
        {
            "number": "14",
            "text": "A k'ayb'ub'al syak' eb' ay spensar, syak' co q'uinal, a' tzonh colanelta d'a yol sk'ab' chamel."
        },
        {
            "number": "15",
            "text": "A eb' tz'ak'an razón vach', nib'ab'il eb'. Axo pax eb' a chucal syal jun, sb'atcan eb' d'a syaelal."
        },
        {
            "number": "16",
            "text": "A eb' ay spensar, scham val snaan eb' tas sk'ulej. Axo pax eb' malaj spensar jun, a tas sk'ulej eb' sch'oxaneli to malaj spensar eb'."
        },
        {
            "number": "17",
            "text": "A eb' checab' chuc syutej tas checji sk'ulej, anhej oval sq'ue vaan yuj eb'. Axo eb' checab' vach' syutej tas checji sk'ulej jun, syik'cot junk'olal eb'."
        },
        {
            "number": "18",
            "text": "Tato chuc scab'i tz'ak'ji razón d'ayonh, anhej meb'ail yed' q'uixvelal sjavi d'a quib'anh. Tato sco cha cab' co cachnab'il jun, tzonh ik'jichaanh."
        },
        {
            "number": "19",
            "text": "Ayic tz'ilchajk'och cuuj tas sco nib'ej, tzonh te tzalaji, palta a eb' malaj spensar, malaj sgana eb' yactancan chucal."
        },
        {
            "number": "20",
            "text": "Tato junnhej tzonh ek' yed' eb' ay spensar, squik' co jelanil d'a eb'. Tato junnhej tzonh ek' yed' eb' malaj spensar jun, tzonh satcanel yed' eb'."
        },
        {
            "number": "21",
            "text": "A eb' chuc tzak'annhejoch yaelal yuj eb'. Axo pax eb' tojol spensar jun, a vach'il scha eb' spacoc."
        },
        {
            "number": "22",
            "text": "A eb' vach' spensar, syak'can smacb'en eb' yixchiquin eb'. Axo sb'eyumal eb' chuc jun, a d'a eb' vach' spensar scani."
        },
        {
            "number": "23",
            "text": "A d'a sluum eb' meb'a', manh jantacoc tas vach' syal yel d'a sat, palta yuj smanh pensaril eb', malaj tas syik' eb' d'a sluum chi'."
        },
        {
            "number": "24",
            "text": "Tato max cak' tzalaj eb' cuninal, manh xajanoc eb' cuuj syal chi'. Tato sco xajanej eb' jun, yunetacto eb' sco yamanoch cak'an tzalaj eb'."
        },
        {
            "number": "25",
            "text": "A eb' tojol spensar, sva eb' masanto sb'ud'ji eb'. Axo pax eb' chuc spensar jun, tz'ochnhej svejel eb'."
        }
    ]
}