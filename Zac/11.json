{
    "chapter": "11",
    "verses": [
        {
            "number": "1",
            "text": "Jacchajocab' b'e t'a te' k'ak' yic sb'at tz'ab'at te' k'ute' t'a Líbano."
        },
        {
            "number": "2",
            "text": "Ok'ocab' te' taj, yujto toxo ix telwi te' k'ute'. Ha juntzanh te te' manhxo jantacoc swach'il chi', toxo ix lajwiel te'. Ok'ocab' te' ji t'a yol yic Basán, yujto a te' niwac te', te k'ayum, toxo ix ch'acjiel te'."
        },
        {
            "number": "3",
            "text": "Ab'ec wal yel yav heb' tanhwum calnel yoq'ui, yujto manhxalaj anh ank'ultak sk'ux nok' snok' heb'. Ab'ec pax yel yav nok' choj, yujto toxo ix lajwiel niwac wayumtac t'a sti' ha' Jordán."
        },
        {
            "number": "4",
            "text": "Ix yal Jehová in Diosal t'ayin icha tik: Tanhwej wal nok' calnel to d'inhan smiljichamoc."
        },
        {
            "number": "5",
            "text": "Ha heb' smananel nok', malaj jab'oc sna heb' yuj b'aj smilcham nok', haxo heb' schonhan nok' chi', syal heb' icha tik: Yuj wal Dios, a ticnaik b'eyum onhxo, xchi heb'. Axo pax heb' stanhwumal nok', manh jab'oc tz'ok' sk'ol heb' yuj nok'."
        },
        {
            "number": "6",
            "text": "Ichinpaxta' a in tik, manh jab'oc ol ok' in k'ol t'a anima cajan t'a sat jun lu'um tik. Ha in Jehová in swala' to ol laj wak'och heb' t'a yol sk'ab' heb' yetchonhab' yet' pax t'a yol sk'ab' sreyal heb'. Ha heb' chi' ol ixtanel sat lum lum tik, manhxo ol in col-laj heb' anima chi' t'a yol sk'ab' heb', xchi Jehová."
        },
        {
            "number": "7",
            "text": "Ichato chi' ix in och in tanhwej nok' calnel d'inhan smiljicham chi', haxo heb' manum calnel chi' ix in tupani. Ix in sayan chab' te' k'ococh. Ay jun te' ix wak' scuch Wach'k'olal, haxo junxo te' ix wak' scuch Junnhej yaji."
        },
        {
            "number": "8",
            "text": "Ha t'a jun ujal, oxwanh heb' tanhwum calnel chi' ix in chec paxoc, yujto manhxa in gana t'a heb', manhxa pax sgana heb' t'ayin."
        },
        {
            "number": "9",
            "text": "Ix walan t'a nok' calnel chi' icha tik: Manhxo ol ex in tanhwej. Tato ay junok ex tzex chami, chamanhec. Tato ay junok mach tzex milanchamoc, ex miljocab'chamoc. Ha exxo tzex to cani, tze satlajel he b'a, xin chi t'a nok'."
        },
        {
            "number": "10",
            "text": "Ix wik'anchaanh te' in k'ococh ix wak' scuch Wach'k'olal, ix in locan canhchaj te', yic scheclajeli to slajwi strato Jehová ix sb'o yet' masanil chonhab'."
        },
        {
            "number": "11",
            "text": "Aton t'a jun k'u chi', ix lajwican jun trato chi', haxo heb' ay yic nok' calnel chi', wan yilan heb' tas wan in k'ulan chi', ix nachajel yuj heb' to a Jehová wan slolon yuj tas wan in k'ulan chi'."
        },
        {
            "number": "12",
            "text": "Ix walan t'a heb' icha tik: Tato he gana, aq'ek in tojol, tato maay jun, canocab' icha chi', xin chi t'a heb'. Yuj chi' te niwan in tojol ix yak' heb' yalani, 30 nhej k'een plata ix yak' heb' t'ayin."
        },
        {
            "number": "13",
            "text": "Ix yalan Jehová t'ayin icha tik: Te jab'tzin jab' in tojol ix yak' heb' tik, yuj chi' julcanb'at k'een b'aj sik'chaj k'een tumin t'a templo, xchi. Ix wik'anb'at k'een, ix in yumancanb'at k'een b'aj sik'chaj k'een tumin chi'."
        },
        {
            "number": "14",
            "text": "Ix in locan canhchaj junxo te' k'ococh ix wak' scuch Junnhej yaji. Icha chi' ix aj in ch'oxani to manhxo junnhejoc yaj Judá yet' Israel."
        },
        {
            "number": "15",
            "text": "Ix yalanxi Jehová t'ayin icha tik: Ha ticnaik, utej a b'a icha jun tanhwum calnel manh jab'oc syak'och sk'ol stanhwan nok' calnel chi'."
        },
        {
            "number": "16",
            "text": "Yujto ol wak'och junok stanhwumal jun nación tik, te chuk ol yutej sb'a icha junok tanhwum calnel max yak' pensar yuj nok' calnel satb'ati, max saylaj nok', max yanhtejpax nok' echen yaji, max yak'paxlaj swael nok' scham yuj wejel. Palta to schib'at nok' b'ak'uech, masanil k'een yech nok' schib'ati."
        },
        {
            "number": "17",
            "text": "Ob'iltac wal jun stanhwumal in chonhab' malaj pensar chi', yujto syactejcan tas stanhwej. Sicb'ocab'el swach' k'ab', tzepjocab'el t'a k'een espada, ik'jocab'paxk'eta yol sat t'a swach', xchi Jehová."
        }
    ]
}