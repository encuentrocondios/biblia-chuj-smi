{
    "chapter": "13",
    "verses": [
        {
            "number": "1",
            "text": "Ha t'a jun k'ual chi', ol jacchaj jun sjaj ha ha', yic wach' ol yal sb'icchajel smul heb' yinhtilal winhaj Dawid yet' pax schucal heb' yet' yic heb' cajan t'a Jerusalén."
        },
        {
            "number": "2",
            "text": "Ha in Jehová in tik swala' to ha t'a masanil yol jun nación tik, ol wak' satel masanil juntzanh comon Dios yic wach' manhxo ol nachajcot sb'i. Masanil heb' syaloch sb'a in checab'oc, ol in satpaxel heb' t'a yol nación tik yet' masanil heb' ayoch spensar t'a heb' demonio."
        },
        {
            "number": "3",
            "text": "Yuj chi', tato ay junok mach stz'ac yal in lolonel, haxo smam snun ol alan t'ay icha tik: Ha ach tik, manhxo smojoc pitzan ach, ¿tas yuj tza tek'b'ej a b'a alanel esal lolonel, tzalani to slolonel Jehová tzala'? xcham heb' t'ay. Anheja' smam snun chi' ol tecan chamoc, yujto syesejoch sb'a in checab'oc."
        },
        {
            "number": "4",
            "text": "Ha t'a jun k'ual chi', masanil heb' syaloch sb'a in checab'oc, ol q'uixwock'e heb' yuj tas ix ch'oxchaj yil heb' chi'. Manhxo ol yak'ochlaj pichul heb' yic heb' in checab' yic syak'an musansatil anima heb'."
        },
        {
            "number": "5",
            "text": "Palta ol yal junjun heb' icha tik: Ha in tik, manh in schecab'oc Dios, anhej to munlajwum in. Yictax unin in, ix in k'ayb'aj t'a munlajel, xcham heb'."
        },
        {
            "number": "6",
            "text": "Tato ay junok mach sk'anb'an t'a junok heb' icha tik: ¿Tas yaj juntzanh echen t'a a niwanil chi'? tato xchi, ol spacan icha tik: Ix in ak'ji echnaj t'a spat heb' wamigo, xcham heb', xchi Jehová."
        },
        {
            "number": "7",
            "text": "Ha Jehová Yajal t'a Smasanil tz'alan icha tik: Ik'chajocab'k'e k'een espada yic stecjicham Vinh stanhwumal in chonhab', aton Vinh lajan wed'oc. Miljocab'cham Vinh tanhwum calnel chi', haxo nok' calnel chi' ol saclemcanb'at nok'. Ol in ochcan ajk'olal t'a nok' yunetac calnel chi'."
        },
        {
            "number": "8",
            "text": "Ha in Jehová in swala' to a heb' cajan t'a jun nación tik, ek'to nanhal heb' ol chamoc. Jaywanhxonhej heb' olto canoc."
        },
        {
            "number": "9",
            "text": "Ha heb' olto kan chi', ol wak' yab' syaelal heb', yic tz'elcan schucal heb', icha tz'aj yel smical k'een plata t'a skal k'ak', ma icha tz'aj sb'o k'een oro. Ol lajwoc chi', ol yalan sb'a heb' t'ayin, a inxo ol in tak'woc t'a heb'. Ol walani to in chonhab' heb', haxo heb' ol alan icha tik: Aton wal Jehová ko Diosal, xcham heb', xchi Jehová."
        }
    ]
}