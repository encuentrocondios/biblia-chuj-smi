{
    "chapter": "8",
    "verses": [
        {
            "number": "1",
            "text": "Ha Jehová Yajal t'a Smasanil ix alan t'ayin icha tik:"
        },
        {
            "number": "2",
            "text": "Ha in Jehová in sval icha tik: Te aycot yoval in k'ol yuj tas tz'utaj Sion."
        },
        {
            "number": "3",
            "text": "Ol in meltzaj t'a Jerusalén yic tzin cajnajxi ta'. Ichato chi' a Jerusalén chi', Chonhab' k'anab'ajum ol sb'iejxicani. Axo in tzalan a in Jehová Yajal in t'a Smasanil, ol scuch tzalan Yicnhej Jehová."
        },
        {
            "number": "4",
            "text": "Ha eb' vinh ichamtac vinac yet' eb' ix chichimtac ix, ol emxoc k'ojan eb' b'ajtac smolb'ej sb'a anima t'a Jerusalén. k'ocochte'xonhej ol ek' eb' yuj icham animail."
        },
        {
            "number": "5",
            "text": "Axo b'aj smolb'ej sb'a eb' anima chi', ol b'ud'joc yuj eb' unin stajni ta'."
        },
        {
            "number": "6",
            "text": "Ha eb' anima aycan t'a yol in chonhab' tik, toxonhej ol sat sk'ol eb' yilan jun chi'. Palta a in tik, manh ol satlaj in k'ol vilani. Ha in ton Jehová in sval juntzanh tik."
        },
        {
            "number": "7",
            "text": "Ha in ol in col in chonhab' t'a yol sk'ab' juntzanh nación t'a stojolal b'aj sjavi k'u yet' b'aj tz'em k'u."
        },
        {
            "number": "8",
            "text": "Ol vik'anxicot eb', ol cajnajxoc eb' t'a Jerusalén tik. Ol ochxoc eb' in chonhab'oc, ol in ochnhej sDiosaloc eb'. Ol vak'xi yajalil t'a eb' t'a stojolal, icha ix aj valani, xchi Jehová."
        },
        {
            "number": "9",
            "text": "Ha Jehová Yajal t'a Smasanil tz'alan icha tik: Ha ex ix eyab' juntzanh lolonel ix yalel eb' in checab' atax ix em yich sb'ojixi in templo, aq'ek eyip, munlajanhec e masanil."
        },
        {
            "number": "10",
            "text": "Ha t'a yalanhtax juntzanh k'ual chi', malaj b'aj scot stojol eb' vinh munlajvum yet' stojol nok' chej smunlaji. Yuj eb' ajk'ool, manh junk'olaloc tzex b'eyeq'ui, anhejtona' a in ix vak' eyajk'olej e b'a."
        },
        {
            "number": "11",
            "text": "Palta haxo ticnaic, a in Jehová Yajal in t'a Smasanil svala' to manhxo ol in k'ulej t'ayex a ex tzex kan t'a jun chonhab' tik, icha ix in k'ulej t'a yalanhtax chi'."
        },
        {
            "number": "12",
            "text": "D'a junk'olal ol ex ajoc, ol yak' nhab', yuj chi' a te' eyuva, ol ste aq'uej sat te', ol yak' val sat tas tzeyavej t'a sat e lu'um. Ha inxo ol vak' masanil juntzanh tik t'ayex a ex janac exxi t'a jun chonhab' tik."
        },
        {
            "number": "13",
            "text": "Ex aj Judá yet' ex aj Israel, icha ix aj e b'inaj t'a scatab' juntzanhxo chonhab', icha pax chi' ol aj e b'inaj yuj eb' t'a wach'ilal, yujto a in ol ex in coleli. Manh ex xivoc, tek'b'ejec e b'a."
        },
        {
            "number": "14",
            "text": "Ha in ton Jehová Yajal in t'a Smasanil sval icha tik: Ix in na' vak'och syaelal eb' e mam eyicham ayic ix stzuntzancot voval eb'. Ha tas ix in na' chi', ix in k'ulej."
        },
        {
            "number": "15",
            "text": "Ichapax chi' ticnaic, ix in na' to ol vak' in wach'k'olal t'a Jerusalén yet' t'a Judá. Yuj chi' manh ex xivoc."
        },
        {
            "number": "16",
            "text": "Aton val juntzanh tik yovalil tze k'ulej: Anhej tas yel tzeyal-laj t'ayex junjun ex. Tze ch'olb'itej yaj tas t'a stojolal, yic wach' ay junk'olal t'a e cal."
        },
        {
            "number": "17",
            "text": "Manh eyak' chukal t'ayex junjun ex, manh eyak' e ti' t'a esal t'ayex junjun ex. Ha in Jehová in svala', val yel malaj in gana t'a juntzanh b'eyb'al chi', xchi Jehová."
        },
        {
            "number": "18",
            "text": "Ix yalanxi Jehová Yajal t'a Smasanil t'ayin icha tik:"
        },
        {
            "number": "19",
            "text": "Ex yinhtilal Judá, a tzek'ojk'olal tz'och t'a schanhil uj, t'a yoil, t'a yuquil yet' t'a slajunhil uj, ol meltzajcanoch t'a q'uinhal yuj e tzalajk'olal. Yuj chi', b'eyb'alejec tojolal yet' junk'olal, xchi Jehová."
        },
        {
            "number": "20",
            "text": "Ha Jehová Yajal t'a Smasanil tz'alan icha tik: Ol cot anima t'a juntzanhxo nivac nación, ol javoc eb' t'a Jerusalén tik."
        },
        {
            "number": "21",
            "text": "Ha eb' anima t'a junok nación, ol ek' yal eb' t'a eb' ay t'a junocxo icha tik: Coyec, b'at caq'uequem co b'ha t'a Jehová Yajal t'a Smasanil yic syak' swach'k'olal t'ayonh. Coyec elanhchamel qued'oc, xcham eb'."
        },
        {
            "number": "22",
            "text": "Yuj chi' manhxo jantacoc anima t'a nivac nación te ay yip ol ja t'a Jerusalén tik, ol ul yaq'uem sb'a eb' t'ayin a in Jehová Yajal in t'a Smasanil, yic sk'anan in wach'k'olal eb' t'a yib'anh."
        },
        {
            "number": "23",
            "text": "Ha t'a jun pekti’ chi', lajunhvanh eb' ch'oc chonhab'il tz'alan ch'oc ti'al ol och tzuctzuc t'a spichul junok aj Judá, ol yalan eb' icha tik: Sco nib'ej tzonh b'at ed'oc, yujto ix cab'i to ha Dios ayoch eyed'oc, xcham eb', xchi Jehová."
        }
    ]
}