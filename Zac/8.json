{
    "chapter": "8",
    "verses": [
        {
            "number": "1",
            "text": "Ha Jehová Yajal t'a Smasanil ix alan t'ayin icha tik:"
        },
        {
            "number": "2",
            "text": "Ha in Jehová in swal icha tik: Te aycot yowal in k'ol yuj tas tz'utaj Sion."
        },
        {
            "number": "3",
            "text": "Ol in meltzaj t'a Jerusalén yic tzin cajnajxi ta'. Ichato chi' a Jerusalén chi', Chonhab' k'anab'ajum ol sb'iejxicani. Axo in tzalan a in Jehová Yajal in t'a Smasanil, ol scuch tzalan Yicnhej Jehová."
        },
        {
            "number": "4",
            "text": "Ha heb' winh ichamtac winak yet' heb' ix chichimtac ix, ol emxoc k'ojan heb' b'ajtac smolb'ej sb'a anima t'a Jerusalén. k'ocochte'xonhej ol ek' heb' yuj icham animail."
        },
        {
            "number": "5",
            "text": "Axo b'aj smolb'ej sb'a heb' anima chi', ol b'ud'joc yuj heb' unin stajni ta'."
        },
        {
            "number": "6",
            "text": "Ha heb' anima aycan t'a yol in chonhab' tik, toxonhej ol sat sk'ol heb' yilan jun chi'. Palta a in tik, manh ol satlaj in k'ol wilani. Ha in ton Jehová in swal juntzanh tik."
        },
        {
            "number": "7",
            "text": "Ha in ol in col in chonhab' t'a yol sk'ab' juntzanh nación t'a stojolal b'aj sjawi k'u yet' b'aj tz'em k'u."
        },
        {
            "number": "8",
            "text": "Ol wik'anxicot heb', ol cajnajxoc heb' t'a Jerusalén tik. Ol ochxoc heb' in chonhab'oc, ol in ochnhej sDiosaloc heb'. Ol wak'xi yajalil t'a heb' t'a stojolal, icha ix aj walani, xchi Jehová."
        },
        {
            "number": "9",
            "text": "Ha Jehová Yajal t'a Smasanil tz'alan icha tik: Ha ex ix eyab' juntzanh lolonel ix yalel heb' in checab' atax ix em yich sb'ojixi in templo, aq'ek eyip, munlajanhec he masanil."
        },
        {
            "number": "10",
            "text": "Ha t'a yalanhtax juntzanh k'ual chi', malaj b'aj scot stojol heb' winh munlajwum yet' stojol nok' chej smunlaji. Yuj heb' ajk'ool, manh junk'olaloc tzex b'eyeq'ui, anhejtona' a in ix wak' eyajk'olej he b'a."
        },
        {
            "number": "11",
            "text": "Palta haxo ticnaik, a in Jehová Yajal in t'a Smasanil swala' to manhxo ol in k'ulej t'ayex a ex tzex kan t'a jun chonhab' tik, icha ix in k'ulej t'a yalanhtax chi'."
        },
        {
            "number": "12",
            "text": "D'a junk'olal ol ex ajoc, ol yak' nhab', yuj chi' a te' eyuwa, ol ste ak'ej sat te', ol yak' wal sat tas tzeyawej t'a sat he lu'um. Ha inxo ol wak' masanil juntzanh tik t'ayex a ex janac exxi t'a jun chonhab' tik."
        },
        {
            "number": "13",
            "text": "Ex aj Judá yet' ex aj Israel, icha ix aj he b'inaj t'a scatab' juntzanhxo chonhab', icha pax chi' ol aj he b'inaj yuj heb' t'a wach'ilal, yujto a in ol ex in coleli. Manh ex xiwoc, tek'b'ejec he b'a."
        },
        {
            "number": "14",
            "text": "Ha in ton Jehová Yajal in t'a Smasanil swal icha tik: Ix in na' wak'och syaelal heb' he mam eyicham ayic ix stzuntzancot wowal heb'. Ha tas ix in na' chi', ix in k'ulej."
        },
        {
            "number": "15",
            "text": "Ichapax chi' ticnaik, ix in na' to ol wak' in wach'k'olal t'a Jerusalén yet' t'a Judá. Yuj chi' manh ex xiwoc."
        },
        {
            "number": "16",
            "text": "Aton wal juntzanh tik yowalil tze k'ulej: Anhej tas yel tzeyal-laj t'ayex junjun ex. Tze ch'olb'itej yaj tas t'a stojolal, yic wach' ay junk'olal t'a he kal."
        },
        {
            "number": "17",
            "text": "Manh eyak' chukal t'ayex junjun ex, manh eyak' he ti' t'a esal t'ayex junjun ex. Ha in Jehová in swala', wal yel malaj in gana t'a juntzanh b'eyb'al chi', xchi Jehová."
        },
        {
            "number": "18",
            "text": "Ix yalanxi Jehová Yajal t'a Smasanil t'ayin icha tik:"
        },
        {
            "number": "19",
            "text": "Ex yinhtilal Judá, a tzek'ojk'olal tz'och t'a schanhil uj, t'a yoil, t'a yuquil yet' t'a slajunhil uj, ol meltzajcanoch t'a q'uinhal yuj he tzalajk'olal. Yuj chi', b'eyb'alejec tojolal yet' junk'olal, xchi Jehová."
        },
        {
            "number": "20",
            "text": "Ha Jehová Yajal t'a Smasanil tz'alan icha tik: Ol cot anima t'a juntzanhxo niwac nación, ol jawok heb' t'a Jerusalén tik."
        },
        {
            "number": "21",
            "text": "Ha heb' anima t'a junok nación, ol ek' yal heb' t'a heb' ay t'a junocxo icha tik: Coyec, b'at cak'equem ko b'ha t'a Jehová Yajal t'a Smasanil yic syak' swach'k'olal t'ayonh. Coyec elanhchamel qued'oc, xcham heb'."
        },
        {
            "number": "22",
            "text": "Yuj chi' manhxo jantacoc anima t'a niwac nación te ay yip ol ja t'a Jerusalén tik, ol ul yak'em sb'a heb' t'ayin a in Jehová Yajal in t'a Smasanil, yic sk'anan in wach'k'olal heb' t'a yib'anh."
        },
        {
            "number": "23",
            "text": "Ha t'a jun pekti’ chi', lajunhwanh heb' ch'oc chonhab'il tz'alan ch'oc ti'al ol och tzuctzuc t'a spichul junok aj Judá, ol yalan heb' icha tik: Sco nib'ej tzonh b'at ed'oc, yujto ix cab'i to ha Dios ayoch eyed'oc, xcham heb', xchi Jehová."
        }
    ]
}