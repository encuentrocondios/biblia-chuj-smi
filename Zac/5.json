{
    "chapter": "5",
    "verses": [
        {
            "number": "1",
            "text": "Ay junxo ix ch'oxji vila'. Ay jun b'aj tz'ib'ab'iloch juntzanh lolonel, tz'ek' jenhenhoc ix vila'."
        },
        {
            "number": "2",
            "text": "Axo jun ángel chi' ix k'anb'an d'ayin icha tic: ¿Tas jun tzil chi'? xchi d'ayin. Ix valan d'ay: Ay jun b'aj tz'ib'ab'iloch juntzanh lolonel tz'ek' jenhenhoc svila'. B'alunhe' metro sk'atul, nanhal yoil metro sat, xin chi."
        },
        {
            "number": "3",
            "text": "Ix yalan d'ayin icha tic: Ata' tz'ib'ab'iloch jun yaelal ol ja d'a yib'anh masanil eb' chuc d'a jun nación tic. Icha syal tas tz'ib'ab'iloch d'a junoc pak'anh, ol satel masanil eb' elk'um. Icha syal tas tz'ib'ab'iloch d'a junxo pak'anh, ol satel masanil eb' syak' sti' d'a esal."
        },
        {
            "number": "4",
            "text": "A Jehová Yajal d'a Smasanil tz'alan icha tic: A in ol vak'b'at jun yaelal tic, yic vach' tz'och d'a yol spat eb' elk'um yed' eb' slocan in b'i d'a esal. Ol ajnhej ek' jun yaelal chi' d'a yol spat eb' chi', masanto manhxa junoc te' patzab', ma junocxo q'uen q'ueen ol canoc, xchi Jehová, xchi jun ángel chi' d'ayin."
        },
        {
            "number": "5",
            "text": "Ix lajvi chi', ix javi jun ángel d'a in tz'ey, ix yalan d'ayin icha tic: Scham val ilan jun van sch'oxanq'ue sb'a chi', xchi d'ayin."
        },
        {
            "number": "6",
            "text": "Ix in k'anb'an d'ay: ¿Tas jun chi'? xin chi. Ix yalan d'ayin: A jun chi', echlab'. Aton sch'oxancot schucal eb' anima cajan d'a jun nación tic, xchi."
        },
        {
            "number": "7",
            "text": "A jun echlab' chi', plomo ayoch smaculoc sti'. Axo yic ix ik'jichaanh jun smacul chi', a jun ix ix k'ojanem d'a yol jun echlab' chi'."
        },
        {
            "number": "8",
            "text": "Ix yalan jun ángel chi' d'ayin icha tic: A jun ix ix, ix il chi', aton mul sch'oxcot ix, xchi. Ix lajvi chi', ix ecjicanem ix d'a yol jun echlab' chi' yuj jun ángel chi', ix smacancan sti' yed' jun smacul nab'a plomo chi'."
        },
        {
            "number": "9",
            "text": "Ix vilanpaxi, ay chavanh eb' ix ix van scot jenhenhoc yuj yipal ik'. A eb' ix chi', ay sk'axil eb' ix icha yic nok' julumchay, ix yik'anq'ue jun echlab' chi' eb' ix, ix b'atxi jenhenhoc eb' ix."
        },
        {
            "number": "10",
            "text": "Ix in k'anb'anxi d'a jun ángel van slolon chi' ved'oc icha tic: ¿B'ajtil syik'b'at jun echlab' chi' eb' ix ix chi'? xin chi d'ay."
        },
        {
            "number": "11",
            "text": "Ix yalan d'ayin: Ol b'at sb'o jun templo eb' ix d'a Babilonia. Ayic toxo ix b'oel jun templo chi', ol sb'oanoch k'ojan jun echlab' chi' eb' ix d'a yib'anh sb'achnub'al, xchi d'ayin."
        }
    ]
}