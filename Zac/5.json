{
    "chapter": "5",
    "verses": [
        {
            "number": "1",
            "text": "Ay junxo ix ch'oxji wila''. Ay jun b'aj tz'ib'ab'iloch juntzanh lolonel, tzek' jenhenhoc ix wila''."
        },
        {
            "number": "2",
            "text": "Axo jun ángel chi' ix k'anb'an t'ayin icha tik: ¿Tas jun tzil chi'? xchi t'ayin. Ix walan t'ay: Ay jun b'aj tz'ib'ab'iloch juntzanh lolonel tzek' jenhenhoc swila'. B'alunhe' metro sk'atul, nanhal yoil metro sat, xin chi."
        },
        {
            "number": "3",
            "text": "Ix yalan t'ayin icha tik: Ata' tz'ib'ab'iloch jun yaelal ol ja t'a yib'anh masanil heb' chuk t'a jun nación tik. Icha syal tas tz'ib'ab'iloch t'a junok pak'anh, ol satel masanil heb' elk'um. Icha syal tas tz'ib'ab'iloch t'a junxo pak'anh, ol satel masanil heb' syak' sti' t'a esal."
        },
        {
            "number": "4",
            "text": "Ha Jehová Yajal t'a Smasanil tz'alan icha tik: Ha in ol wak'b'at jun yaelal tik, yic wach' tz'och t'a yol spat heb' elk'um yet' heb' slocan in b'i t'a esal. Ol ajnhej ek' jun yaelal chi' t'a yol spat heb' chi', masanto manhxa junok te' patzab', ma junocxo k'een k'een ol canoc, xchi Jehová, xchi jun ángel chi' t'ayin."
        },
        {
            "number": "5",
            "text": "Ixlajwi chi', ix jawi jun ángel t'a in tz'ey, ix yalan t'ayin icha tik: Scham wal ilan jun wan sch'oxank'e sb'a chi', xchi t'ayin."
        },
        {
            "number": "6",
            "text": "Ix in k'anb'an t'ay: ¿Tas jun chi'? xin chi. Ix yalan t'ayin: Ha jun chi', echlab'. Aton sch'oxancot schucal heb' anima cajan t'a jun nación tik, xchi."
        },
        {
            "number": "7",
            "text": "Ha jun echlab' chi', plomo ayoch smaculoc sti'. Axo yic ix ik'jichaanh jun smacul chi', a jun ix ix k'ojanem t'a yol jun echlab' chi'."
        },
        {
            "number": "8",
            "text": "Ix yalan jun ángel chi' t'ayin icha tik: Ha jun ix ix, ix il chi', aton mul sch'oxcot ix, xchi. Ixlajwi chi', ix ecjicanem ix t'a yol jun echlab' chi' yuj jun ángel chi', ix smacancan sti' yet' jun smacul nab'a plomo chi'."
        },
        {
            "number": "9",
            "text": "Ix wilanpaxi, ay chawanh heb' ix ix wan scot jenhenhoc yuj yipal ik'. Ha heb' ix chi', ay sk'axil heb' ix icha yic nok' julumchay, ix yik'ank'e jun echlab' chi' heb' ix, ix b'atxi jenhenhoc heb' ix."
        },
        {
            "number": "10",
            "text": "Ix in k'anb'anxi t'a jun ángel wan slolon chi' wed'oc icha tik: ¿B'ajtil syik'b'at jun echlab' chi' heb' ix ix chi'? xin chi t'ay."
        },
        {
            "number": "11",
            "text": "Ix yalan t'ayin: Ol b'at sb'o jun templo heb' ix t'a Babilonia. Ayic toxo ix b'oel jun templo chi', ol sb'oanoch k'ojan jun echlab' chi' heb' ix t'a yib'anh sb'achnub'al, xchi t'ayin."
        }
    ]
}