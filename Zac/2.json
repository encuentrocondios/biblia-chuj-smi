{
    "chapter": "2",
    "verses": [
        {
            "number": "1",
            "text": "Ix in q'uexxi q'uelan, ix vilani to ay jun vinh vinac ed'jinac jun ch'anh cuerda."
        },
        {
            "number": "2",
            "text": "Ix in k'anb'an d'a vinh: ¿B'ajtil tzach b'ati? xin chi. Ix yalan vinh d'ayin icha tic: Van in b'at vechtej chonhab' Jerusalén, yic snachajeli jantac sk'atul yed' jantac sat, xchi vinh."
        },
        {
            "number": "3",
            "text": "Yuj chi', ix vilan sb'at jun ángel van slolon chi' ved'oc. Ay junxo ángel chi' ix elta ul scha'a, a' ix alan d'ay:"
        },
        {
            "number": "4",
            "text": "Ixic d'a elanhchamel, al d'a vinh quelem chi' icha tic: A Jerusalén, manhxo ol yal-laj yoch smuroal, yujto a eb' anima ol cajnajxoc d'ay, manhxo jantacoc ol aj sb'isul eb'. Ol te q'uib'paxchaanh nok' smolb'etzal nok' eb'."
        },
        {
            "number": "5",
            "text": "Palta a Jehová tz'alani: A in ol in och oyan d'a spatictac Jerusalén chi' icha junoc k'ak', icha muro. Ol in ch'ox in tziquiquial d'a scal chonhab' chi', xchi Jehová, xa chi, xchi jun ángel chi'."
        },
        {
            "number": "6",
            "text": "A Jehová tz'alan icha tic: A in ix ex vak' saclemb'at d'a masanil yolyib'anhq'uinal. Palta a ticnaic, sval d'ayex icha tic: Ex aj Sion, elanheccot elanhchamel d'a Babilonia ay d'a stojolal norte b'aj sacleminac eyajcanb'ati, xchi Jehová."
        },
        {
            "number": "7",
            "text": "A Jehová Yajal d'a Smasanil, schecan val juntzanh lolonel tic d'a juntzanh nación ix ex pechan saclem a ex schonhab' ex tic. A tz'alan icha tic: Yalnhej mach tz'ixtan in chonhab' tic, ichato a snenal yol in sat syixtej. Yuj chi' a in ol vak' oval yed' juntzanh nación chi', a in ol in chec eb' ayoch schecab'oc eb' yic a eb' ol ik'anek' jantac sb'eyumal eb', xchi Jehová. Icha chi' ol aj sch'oxan sb'a stziquiquial Jehová, icha pax chi' ol aj snachajel eyuuj to a' ix in checancot val d'ayex."
        },
        {
            "number": "8",
            "text": "A Jehová tz'alan icha tic: B'itananhec d'a tzalajk'olal ex aj Sion, yujto ol in k'ochoc, ol in cajnaj d'a e cal, xchi Jehová."
        },
        {
            "number": "9",
            "text": "Ayic ol ujoc jun tic, tzijtum nación ol javoc d'a Jehová, ol och schonhab'oc. Ol cajnajnhej Jehová chi' d'a e cal. Icha chi' ol aj snachajel eyuuj to a Jehová Yajal d'a Smasanil ix in checancot d'ayex."
        },
        {
            "number": "10",
            "text": "A Jehová, ol yak' checlaj d'a sat lum luum yictaxoni to a Judá yico', axo pax Jerusalén sik'b'ilel yuuj."
        },
        {
            "number": "11",
            "text": "Numk'ajocab' masanil anima d'a yolyib'anhq'uinal d'a yichanh Jehová, yujto van scot yuj eb' schonhab', van yelta d'a yol scajnub' yicnhej yaji."
        }
    ]
}