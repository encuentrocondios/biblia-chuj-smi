{
    "chapter": "3",
    "verses": [
        {
            "number": "1",
            "text": "Ix ch'oxji wila'' to a winhaj Josué, aton winh sat sacerdote, linhanoch winh t'a yichanh Yángel Jehová. Ha t'a stojolal swach' winhaj Josué chi', ata' linhanoch winh Satanás, yic syaloch smul winhaj Josué chi' winh."
        },
        {
            "number": "2",
            "text": "Ix yalan Yángel Jehová chi' t'a winh Satanás chi' icha tik: Ha Jehová ix sik'anel chonhab' Jerusalén, a tzach cachani. Yujto a jun winh vinac tik, lajan winh icha junok cuxk'ak' tz'ik'chajelta t'a yol k'ak', xchi."
        },
        {
            "number": "3",
            "text": "Ha winhaj Josué chi', te mictac spichul winh ayochi, linhannhejoch winh t'a yichanh Yángel Jehová chi'."
        },
        {
            "number": "4",
            "text": "Ha Yángel Jehová chi' ix alan t'a juntzanh schecab' linhanoch t'a yichanh to tz'ik'chajel spichul winhaj Josué te mictac ayochi. Ix yalanpax t'a winhaj Josué chi' icha tik: Scham val ilani, a syalelk'och jun tik to a in svik'canel a mul. Ha ticnaic ol vak' k'apac pichul yic q'uinh ak'ochi, xchi."
        },
        {
            "number": "5",
            "text": "Ixlajwi chi', ix valani: Comonoc val tz'ak'chajq'ue junok k'ox te sac t'a sjolom winhaj Josué chi', xin chi. Ix yak'anq'ue eb' b'ian. Ixlajwi chi' ix yak'anoch pichul yic q'uinh chi' eb' t'a winh, yacb'an linhannhejek' Yángel Jehová chi' ta'."
        },
        {
            "number": "6",
            "text": "Ixlajwi chi', ix yalan Yángel Jehová t'a winhaj Josué chi' icha tik:"
        },
        {
            "number": "7",
            "text": "Aton val juntzanh tik syal Jehová Yajal t'a Smasanil t'ayach: Cha ab' tas svala', tza k'anab'ajannhej masanil tas svak' a k'ulej. Tato ol a k'ulej masanil juntzanh chi', ol ach ochcan yilumaloc in templo, ol a tanhvannhej yet' yamaq'uil. Ha in ol vak' opisio och t'a vichanh icha eb' in checab' ayek' t'a vichanh tik."
        },
        {
            "number": "8",
            "text": "Ach Josué, scham val ab'ani, a ach tik, sat sacerdote aji. Scham yab'anpax eb' ayoch t'a yopisio ed'oc, yujto a ex tik, ch'oxnab'il eyaj yuj junok tas toxo val ol ujok. Ol vik'cot in checab', aton jun scuch Svol."
        },
        {
            "number": "9",
            "text": "Ha in svak'och jun q'uen q'ueen uque' pak'anh t'a yichanh winhaj Josué. Ha in ol in tz'ib'ej och t'a q'ueen icha tik: Junnhej k'ual ol aj vik'anel smul eb' cajan t'a jun nación tik."
        },
        {
            "number": "10",
            "text": "Ha t'a jun k'ual chi', ol eyavtej e b'a. D'a tzalajk'olal ol aj eyik'an eyip t'a yalanh yenhul xil te' eyuva yet' te' eyigo. Ha in Jehová Yajal in t'a Smasanil swal jun tik, xchi Jehová, xchi jun ángel chi'."
        }
    ]
}