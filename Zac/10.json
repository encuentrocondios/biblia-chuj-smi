{
    "chapter": "10",
    "verses": [
        {
            "number": "1",
            "text": "k'anec q'uinal nhab' d'a Jehová, a' ol ak'an d'ayex. A' tz'ak'an ek' copoljoc leb'lon, a' ol ak'ancot tzijtumal nhab', yic vach' ol q'uib'q'ue eyavb'en d'a sat lum e luum e masanil."
        },
        {
            "number": "2",
            "text": "Manh ichocta' spac tz'ak'ji d'a eb' sk'anb'ej yab' d'a yechel comon dios yed' d'a eb' ajchum. A juntzanh eb' chi', tonhej syesej eb', malaj yelk'och svayich eb' syala', tonhej tz'ak'ji musansatil anima yuj eb'. A slolonel eb' yic syak'an snivanil sk'ol eb' anima, malaj jab'oc yelk'ochi. Yuj chi' tonhej satek' jun chonhab' tic icha nok' calnel syab' syail, yujto malaj stanhvumal."
        },
        {
            "number": "3",
            "text": "Yuj chi' syal Jehová icha tic: Toxo ix cot voval d'a eb' stanhvan in chonhab', yuj chi' ol vak'och syaelal eb'. A in Jehová Yajal in d'a Smasanil ol in tanhvej in chonhab', aton eb' yinhtilal Judá. Nivan ol aj yelk'och eb', icha nok' chej ak'um oval."
        },
        {
            "number": "4",
            "text": "A d'a scal eb' chi', ay jun mach ol elta, te nivan ol aj yelk'ochi, icha junoc q'uen q'ueen te nivan yelk'ochi, icha junoc estaca yic mantiado, icha pax jul-lab' yic oval, aton ol cuchb'an eb'."
        },
        {
            "number": "5",
            "text": "Ol ek' tek'ton eb' d'a yib'anh eb' yajk'ool, icha stek'anq'ue sok'om eb' soldado d'a yoltac calle. Ol yak'an ganar oval eb', yujto ay in och yed' eb'. Ol q'uixvoccanq'ue eb' ajk'ol ayq'ue d'a yib'anh chej yuj eb'."
        },
        {
            "number": "6",
            "text": "A in ol vak' stek'anil eb' yinhtilal Judá, ol vak'anxi colchajel eb' yinhtilal vinhaj José. Ol in cuchb'anxi meltzaj eb' d'a schonhab', yujto tz'ok' in k'ol d'a eb'. Ol cajnajxoc eb' junelxo, ichato malaj b'aj ix vactejcan eb'. A in ton Jehová sDiosal in eb', ol vab'nhej tas ol sk'an eb' d'ayin."
        },
        {
            "number": "7",
            "text": "Tek'an ol aj eb' aj Israel icha soldado. Ol tzalaj sk'ol eb' icha eb' tz'uk'an vino. Ayic ol yilan jun tic eb' yuninal eb', ol tzalajpax sk'ol eb'. Ol te tzalaj val sk'ol eb' yuj in colval."
        },
        {
            "number": "8",
            "text": "Ol in xub'an d'a eb' yic ol in molb'ej eb', yujto colchajnacxo eb' vuuj. Ol te nivanb'oc sb'isul eb', icha val ix aj eb' d'a peca'."
        },
        {
            "number": "9",
            "text": "Ix in saclemejb'at eb' d'a scaltac nación. Vach'chom najat ay eb', palta ol in nachajcot yuj eb'. Ay val jun k'ual ol meltzaj eb' yed' yal yuninal."
        },
        {
            "number": "10",
            "text": "Ol vik'xi meltzaj eb' d'a Egipto. Ol vik'paxcot eb' d'a Asiria. Ol vik'anb'at eb' d'a Galaad yed' d'a Líbano. Te nivan ol aj sb'isul eb', ijan val manhxalaj b'aj ol aj eb'."
        },
        {
            "number": "11",
            "text": "Ayic ol ek' eb' d'a scal yaelal, ichato d'a yol a' mar ol ek' eb', a in ol viq'uel yip a'. Axo a' Nilo, ol vak' tup a'. Ol vak'an satel yik'ojchanhb'ail eb' aj Asiria. Ol vak'pax satel yopisio eb' yajal d'a Egipto."
        },
        {
            "number": "12",
            "text": "A in ol vak' yipalil in chonhab'. Vuuj val ol yal yuuj. A in val Jehová in sval juntzanh lolonel tic, xchi Jehová."
        }
    ]
}