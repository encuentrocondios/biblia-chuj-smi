{
    "chapter": "2",
    "verses": [
        {
            "number": "1",
            "text": "Ha t'a yalanhtaxo, chamnac ex t'a yichanh Dios yuj he mul yet' yuj he chukal."
        },
        {
            "number": "2",
            "text": "Yujto anhej jun snib'ej yol yib'anhk’inal tik tze k'anab'ajej, aton snib'ej winh ay yopisio yak'an mandar t'a skal ik', aton winh Satanás, winh tz'ak'an sk'uloc heb' max k'anab'ajan Dios."
        },
        {
            "number": "3",
            "text": "Ha t'a yalanhtaxo, icha chi' cutejnac ko b'a ko masanil. Co k'ulejnac icha ko gana. Anhej t'a juntzanh chukal snib'ej ko niwanil tik b'aj cak'nacoch ko pensar. Yujto anhej ko pensar chi' ak'jinac onh mandar. Yuj chi', smoj wal tz'ak'jioch jun niwan yaelal t'a quib'anh, icha ol aj yak'jioch t'a yib'anh juntzanhxo anima."
        },
        {
            "number": "4",
            "text": "Palta tz'ok' wal sk'ool Dios t'ayonh. Te xajan onh yuj."
        },
        {
            "number": "5",
            "text": "Yuj chi', wach'chom chamnac onh el t'a yichanh yuj ko chukal, palta ix yak' ko k 'inal yet' Cristo. Yuj wal swach'k'olal Dios chi' tzonh colchaji."
        },
        {
            "number": "6",
            "text": "A' ix onh ak'anxi pitzwoc yet' Cristo Jesús. Axo t'a yichanh, k'ojan onhxo em yet' Cristo chi' t'a satcha’anh."
        },
        {
            "number": "7",
            "text": "Ato ol jawok sk'ual, a ko Mam Dios ol ak'an ojtacajeloc to manhxo b'ischajb'enoc jantac swach'k'olal. Ol checlajel jun chi' yuj sniwan wach'k'olal ix yak' t'ayonh yuj Cristo Jesús."
        },
        {
            "number": "8",
            "text": "Yuj wal swach'k'olal Dios colb'il onhxo, yujto ix cak'och Cristo t'a ko k'ool. Ha jun b'aj ix cak'och t'a ko k'ool chi', manhoc t'ayonh ix paq'ui, palta ha Dios ix ak'an t'ayonh."
        },
        {
            "number": "9",
            "text": "Manh yujoc junok tas wach' sco k'ulej tzonh colchaji, yic malaj junok onh syal quik'anchaanh ko b'a."
        },
        {
            "number": "10",
            "text": "Ha Dios ix onh b'oanxi yuj Cristo Jesús, yic sco b'o juntzanh tas wach' nab'ilcan yuj t'a yalanhtaxo to sco b'eyb'alej."
        },
        {
            "number": "11",
            "text": "Yuj chi' a ex manh ex israelok, naeccoti tas eyaj t'a yalanhtaxo. Ha heb' wetisraelal, yalnac heb' t'a he patic to manh ex yicoc Dios, yujto manh ex ak'b'iloc circuncidar. Yujto a heb' chi', syak'och jun yechel circuncisión heb' t'a sniwanil."
        },
        {
            "number": "12",
            "text": "Ha t'a yalanhtax chi', manto ayoc och Cristo eyed'oc. Malaj eyalan eyic qued' a onh israel onh tik. Malaj pax eyalan eyic t'a jun strato Dios yak'nac qued'oc ayic yak'annac sti'. Ayex ton ek' t'a yol yib'anhk’inal tik, palta malaj junok tas wach' eyak'nac och yipoc he k'ool, yujto manto ayoc och Dios eyed'oc."
        },
        {
            "number": "13",
            "text": "Axo ticnaik, junxonhej eyaj yet' Cristo Jesús. Wach'chom ha t'a yalanhtaxo, ichato najat eyajcanel d'ha Dios, palta a ticnaik lak'anxo ayex ek' t'a stz'ey, yujto elnaccan schiq'uil Cristo cuuj."
        },
        {
            "number": "14",
            "text": "Anheja' a tz'ak'an junk'olal t'a ko kal. Ha ex tik, ha t'a yalanhtaxo eyajk'ool he b'a qued' a onh israel onh tik. Palta a ix ak'an lajwoc jun owal chi'. Yuj chi' ha t'a yichanh Dios, junxonhej chonhab'il eyaj qued' ticnaik."
        },
        {
            "number": "15",
            "text": "Yujto ayic ix cham Cristo chi', ix yik'el yopisio jun ley, aton juntzanh checnab'il tz'ib'ab'ilcani. Anhejtona', junxonhej ix ex yutejcan qued'oc, junxonhej chonhab'il caj t'a yichanh Dios ticnaik, yujto junnhej caj yet' Cristo chi'. Icha chi' ix yutej yak'anoch junk'olal t'a ko kal."
        },
        {
            "number": "16",
            "text": "Ayic ix cham Cristo t'a te' culus, ix yak' lajwoc jun owal t'a he kal qued'oc. Yuj chi' junxonhej caj ko masanil ticnaik. Anhejtona', yuj schamel chi', ix och junk'olal t'a ko kal yet' Dios."
        },
        {
            "number": "17",
            "text": "Ha Cristo ul alannaquel wach' ab'ix yic junk'olal t'ayonh ko masanil. A' ulnaquek' yal t'ayex a ex najat eyajcanel d'ha Dios yet' pax t'ayonh a onh lak'anxo cajek' t'ay."
        },
        {
            "number": "18",
            "text": "Yuj chi' wach'chom israel onh, mato maay, yuj Cristo ayxo calan quic calan ko b'ha t'a ko Mam Dios ticnaik, yujto junnhej Yespíritu ix yak'och t'ayonh."
        },
        {
            "number": "19",
            "text": "Ha t'a yalanhtaxo, icha juntzanh heb' ch'oc chonhab'il eyaj t'a yichanh Dios, yujto manh ex schonhab'oc. Axo ticnaik, manhxo ichoc ta' eyaj t'ay. Yujto schonhab' exxo yet' masanil onh yiconhxo ticnaik. Yuninal exxo pax qued'oc."
        },
        {
            "number": "20",
            "text": "Icha junok pat ix b'oi, icha chi' eyaji. Ha onh schecab' onh Jesús tik yet' juntzanhxo heb' schecab' Dios, ichato a onh cak'nac em cimientoal yich. Ha exxo, ichato a ex latz'b'ab'il ex k'e t'a yib'anh. Axo Jesucristo, icha junok k'een k'een tz'emcan yipumaloc yich junok pat, icha chi' yaj t'ayonh."
        },
        {
            "number": "21",
            "text": "Icha k'een k'een wan slatz'jik'e t'a yib'anh jun k'een yich pat chi', te wach' tz'aj slatz'jik'ei, icha chi' caj t'a Cristo ko masanil, yic tzonh och stemplooc Dios Kajal, yicnhej yaji."
        },
        {
            "number": "22",
            "text": "Ha t'a yalanh manh ex ichoc ta'. Axo ticnaik, junxonhej eyaj yet' Cristo. Van eyoch stemplooc ko Mam Dios qued'oc, yic tzonh och scajnub'oc Yespíritu Dios."
        }
    ]
}