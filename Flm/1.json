{
    "chapter": "1",
    "verses": [
        {
            "number": "1",
            "text": "Ha in Pablo in tik, ay in och t'a preso, yujto swak'och in pensar t'a Cristo Jesús. Ha in yet' winh cuk'tac Timoteo, sco tz'ib'ejb'at jun ko carta tik t'ayach ach Filemón. Te xajan ach cuuj, yujto quetb'eyum ko b'ha t'a smunlajel Dios."
        },
        {
            "number": "2",
            "text": "Tzak' stzatzil sk'ool heb' creyente smolb'ej sb'ha t'a a pat. Tzak'pax stzatzil sk'ool ix canab' Apia yet' winh cuk'tac Arquipo, yujto syak'pax wal yip winh t'a yic Dios qued'oc."
        },
        {
            "number": "3",
            "text": "Aocab' ko Mam Dios yet' Kajal Jesucristo syak' swach'k'olal yet' sjunk'olal t'ayex ta'."
        },
        {
            "number": "4",
            "text": "Ayic tzin lesalwi, swak' wal yuj diosal d'ha Dios uuj,"
        },
        {
            "number": "5",
            "text": "yujto swab' t'a tik to tzak' wal och Kajal Jesús t'a a k'ool. Swab'i to te xajan Cajalil chi' uuj, tza xajanej pax masanil heb' yicxo Dios."
        },
        {
            "number": "6",
            "text": "Ay heb' syak'och Cristo t'a sk'ool uuj, yujto ix ak'och t'a a k'ool. Tzin k'an d'ha Dios, yic ol wach' nachajel yuj heb' to a Cristo Jesús tz'ak'an masanil tas wach' t'ayonh."
        },
        {
            "number": "7",
            "text": "Tzin te tzalaj wal uuj ach wuk'tac, yujto tza xajanej heb' ta'. Uuj sjawi sniwanil in k'ool t'a tik, yujto tzak' wal stzalajk'olal heb' creyente ta'."
        },
        {
            "number": "8",
            "text": "Yujto tza xajanej heb' yicxo Dios chi', yuj chi' ijan tzin tek'b'ej in b'a ach in checan yuj tas yowalil tza k'ulej ta'."
        },
        {
            "number": "9",
            "text": "Palta mantoc tzach wak' mandar. Tonhej tzin k'an t'ayach yic ol checlajeloc to sco xajanej ko b'a. Ha in Pablo in tik, icham winak in xo. Ha ticnaik, ayinto och t'a preso, yujto swak'och in pensar t'a Cristo Jesús."
        },
        {
            "number": "10",
            "text": "Tzin k'an wal t'ayach yuj winhaj Onésimo, yujto icha wuninal ix aj winh t'a yol preso tik, yujto ix scha Cristo winh wuuj."
        },
        {
            "number": "11",
            "text": "Ha t'a yalanhtaxo ayic ix ach yak'an serwil winh, malaj jab'oc yopisio winh t'ayach. Axo ticnaik, te ay yopisio winh t'ayach yet' pax t'ayin."
        },
        {
            "number": "12",
            "text": "Yuj chi', tik tzin checb'at winh t'ayach. Tza cha winh sk'ochi, icha tzutej a chaan in k'ochi."
        },
        {
            "number": "13",
            "text": "In gana ix aj winh wed' t'a tik, yic tzin yak' serwil winh, yic ichato a ach tzul in ak' serwil t'a yol preso tik. Ay in och t'a preso yujnhej to swalel wach' ab'ix yic colnab'il."
        },
        {
            "number": "14",
            "text": "Palta malaj in gana tzin b'ab'laj b'oej in trato yet' winh masanto tzin k'anb'ej wab' t'ayach. Yujto in gana, to tz'el wal t'a a k'ool tzak' pawor t'ayin yet' winh, manh ak'b'iloc pural tzach wutej."
        },
        {
            "number": "15",
            "text": "Yel toni, ix el winh elelal t'ayach jaye' k'ual. Palta icham chi' ix aji yic tz'ajxi winh t'ayach t'a junelnhej."
        },
        {
            "number": "16",
            "text": "Ha ticnaik manhxo checab'ocnhej yaj winh t'ayach. Másxo niwan yopisio winh, yujto cuk'tacxo winh. Te xajanab'il winh wuuj. Ha achxo, másxo wal tza xajanej winh ayic ol k'ochxoc winh t'ayach. Manh yujoc to a checab' winh tza xajanej winh, palta yujto yicxo Cajalil yaj winh qued'oc."
        },
        {
            "number": "17",
            "text": "Yuj chi', tato tza na wed'oc to quetb'eyum ko b'a, tza cha winh sk'och ta' ichato a in tzin k'ochi."
        },
        {
            "number": "18",
            "text": "Tato ay sb'oc winh t'ayach, ma ay junocxo smul winh ix ochi, tzak'kan t'a in cuenta."
        },
        {
            "number": "19",
            "text": "Ha in Pablo in tik ol wak' sb'oc winh chi' t'ayach, yuj chi' swak' in ti', tzin tz'ib'anpaxb'at t'ayach yet' in k'ab'. Palta ojtac paxi, ichato ay a b'oc t'ayin, yujto wuuj ix a cha Cristo."
        },
        {
            "number": "20",
            "text": "Yuj chi' wuk'tac, ak' pawor t'ayin t'a sb'i Kajal Jesús. Ak' in tzalajk'olal yuj Cristo."
        },
        {
            "number": "21",
            "text": "Swalb'at juntzanh tik t'ayach, yujto tza k'anab'ajej wal. Vojtac to manhocnhej tas swalb'at tik t'ayach ol a k'ulej, palta ol ek' t'a yib'anh a k'ulan juntzanhxo tas."
        },
        {
            "number": "22",
            "text": "Swalpaxb'at junxo tik t'ayach to tzak' lista jab'oc in posado ta'. Talaj icha chi' ol el t'a sk'ool Dios, ol in yak'b'at t'ayex ta', icha tz'aj he k'anan t'a he lesal."
        },
        {
            "number": "23",
            "text": "Ha winh cuk'tac Epafras tik, syak'b'at stzatzil a k'ool winh. Ayto ochta winh t'a preso tik wed'oc, yujto syak'paxoch spensar winh t'a Cristo Jesús."
        },
        {
            "number": "24",
            "text": "Axo heb' smunlaj wed' t'a tik, aton winhaj Marcos, winhaj Aristarco, winhaj Demas yet' winhaj Lucas, syak'paxb'at stzatzil a k'ool heb' winh."
        },
        {
            "number": "25",
            "text": "Aocab' Kajal Jesucristo syak' swach'k'olal t'ayex ta'."
        }
    ]
}