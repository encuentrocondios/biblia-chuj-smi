{
    "chapter": "1",
    "verses": [
        {
            "number": "1",
            "text": "Ha in Pablo in tik, ay in och t'a preso, yujto svak'och in pensar t'a Cristo Jesús. Ha in yet' vinh cuk'tac Timoteo, sco tz'ib'ejb'at jun co carta tik t'ayach ach Filemón. Te xajan ach cuuj, yujto quetb'eyum co b'ha t'a smunlajel Dios."
        },
        {
            "number": "2",
            "text": "Tzak' stzatzil sk'ool eb' creyente smolb'ej sb'ha t'a a pat. Tzak'pax stzatzil sk'ool ix canab' Apia yet' vinh cuk'tac Arquipo, yujto syak'pax val yip vinh t'a yic Dios qued'oc."
        },
        {
            "number": "3",
            "text": "Aocab' co Mam Dios yet' Cajal Jesucristo syak' svach'k'olal yet' sjunk'olal t'ayex ta'."
        },
        {
            "number": "4",
            "text": "Ayic tzin lesalvi, svak' val yuj diosal d'ha Dios uuj,"
        },
        {
            "number": "5",
            "text": "yujto svab' t'a tik to tzak' val och Cajal Jesús t'a a k'ool. Svab'i to te xajan Cajalil chi' uuj, tza xajanej pax masanil eb' yicxo Dios."
        },
        {
            "number": "6",
            "text": "Ay eb' syak'och Cristo t'a sk'ool uuj, yujto ix ak'och t'a a k'ool. Tzin k'an d'ha Dios, yic ol wach' nachajel yuj eb' to a Cristo Jesús tz'ak'an masanil tas wach' t'ayonh."
        },
        {
            "number": "7",
            "text": "Tzin te tzalaj val uuj ach vuk'tac, yujto tza xajanej eb' ta'. Uuj sjavi snivanil in k'ool t'a tik, yujto tzak' val stzalajk'olal eb' creyente ta'."
        },
        {
            "number": "8",
            "text": "Yujto tza xajanej eb' yicxo Dios chi', yuj chi' ijan tzin tek'b'ej in b'a ach in checan yuj tas yovalil tza k'ulej ta'."
        },
        {
            "number": "9",
            "text": "Palta mantoc tzach vak' mandar. Tonhej tzin k'an t'ayach yic ol checlajeloc to sco xajanej co b'a. Ha in Pablo in tik, icham vinac in xo. Ha ticnaic, ayinto och t'a preso, yujto svak'och in pensar t'a Cristo Jesús."
        },
        {
            "number": "10",
            "text": "Tzin k'an val t'ayach yuj vinhaj Onésimo, yujto icha vuninal ix aj vinh t'a yol preso tik, yujto ix scha Cristo vinh vuuj."
        },
        {
            "number": "11",
            "text": "Ha t'a yalanhtaxo ayic ix ach yak'an servil vinh, malaj jab'oc yopisio vinh t'ayach. Axo ticnaic, te ay yopisio vinh t'ayach yet' pax t'ayin."
        },
        {
            "number": "12",
            "text": "Yuj chi', tik tzin checb'at vinh t'ayach. Tza cha vinh sk'ochi, icha tzutej a chaan in k'ochi."
        },
        {
            "number": "13",
            "text": "In gana ix aj vinh ved' t'a tik, yic tzin yak' servil vinh, yic ichato a ach tzul in ak' servil t'a yol preso tik. Ay in och t'a preso yujnhej to svalel wach' ab'ix yic colnab'il."
        },
        {
            "number": "14",
            "text": "Palta malaj in gana tzin b'ab'laj b'oej in trato yet' vinh masanto tzin k'anb'ej vab' t'ayach. Yujto in gana, to tz'el val t'a a k'ool tzak' pavor t'ayin yet' vinh, manh ak'b'iloc pural tzach vutej."
        },
        {
            "number": "15",
            "text": "Yel toni, ix el vinh elelal t'ayach jaye' k'ual. Palta icham chi' ix aji yic tz'ajxi vinh t'ayach t'a junelnhej."
        },
        {
            "number": "16",
            "text": "Ha ticnaic manhxo checab'ocnhej yaj vinh t'ayach. Másxo niwan yopisio vinh, yujto cuk'tacxo vinh. Te xajanab'il vinh vuuj. Ha achxo, másxo val tza xajanej vinh ayic ol k'ochxoc vinh t'ayach. Manh yujoc to a checab' vinh tza xajanej vinh, palta yujto yicxo Cajalil yaj vinh qued'oc."
        },
        {
            "number": "17",
            "text": "Yuj chi', tato tza na ved'oc to quetb'eyum co b'a, tza cha vinh sk'och ta' ichato a in tzin k'ochi."
        },
        {
            "number": "18",
            "text": "Tato ay sb'oc vinh t'ayach, ma ay junocxo smul vinh ix ochi, tzak'kan t'a in cuenta."
        },
        {
            "number": "19",
            "text": "Ha in Pablo in tik ol vak' sb'oc vinh chi' t'ayach, yuj chi' svak' in ti', tzin tz'ib'anpaxb'at t'ayach yet' in k'ab'. Palta ojtac paxi, ichato ay a b'oc t'ayin, yujto vuuj ix a cha Cristo."
        },
        {
            "number": "20",
            "text": "Yuj chi' vuk'tac, ak' pavor t'ayin t'a sb'i Cajal Jesús. Ak' in tzalajk'olal yuj Cristo."
        },
        {
            "number": "21",
            "text": "Svalb'at juntzanh tik t'ayach, yujto tza k'anab'ajej val. Vojtac to manhocnhej tas svalb'at tik t'ayach ol a k'ulej, palta ol ek' t'a yib'anh a k'ulan juntzanhxo tas."
        },
        {
            "number": "22",
            "text": "Svalpaxb'at junxo tik t'ayach to tzak' lista jab'oc in posado ta'. Talaj icha chi' ol el t'a sk'ool Dios, ol in yak'b'at t'ayex ta', icha tz'aj e k'anan t'a e lesal."
        },
        {
            "number": "23",
            "text": "Ha vinh cuk'tac Epafras tik, syak'b'at stzatzil a k'ool vinh. Ayto ochta vinh t'a preso tik ved'oc, yujto syak'paxoch spensar vinh t'a Cristo Jesús."
        },
        {
            "number": "24",
            "text": "Axo eb' smunlaj ved' t'a tik, aton vinhaj Marcos, vinhaj Aristarco, vinhaj Demas yet' vinhaj Lucas, syak'paxb'at stzatzil a k'ool eb' vinh."
        },
        {
            "number": "25",
            "text": "Aocab' Cajal Jesucristo syak' svach'k'olal t'ayex ta'."
        }
    ]
}