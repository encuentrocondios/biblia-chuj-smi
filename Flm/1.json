{
    "chapter": "1",
    "verses": [
        {
            "number": "1",
            "text": "Ha in Pablo in tik, ay in och t'a preso, yujto svak'och in pensar t'a Cristo Jesús. Ha in yet' winh cuk'tac Timoteo, sco tz'ib'ejb'at jun co carta tik t'ayach ach Filemón. Te xajan ach cuuj, yujto quetb'eyum co b'ha t'a smunlajel Dios."
        },
        {
            "number": "2",
            "text": "Tzak' stzatzil sk'ool eb' creyente smolb'ej sb'ha t'a a pat. Tzak'pax stzatzil sk'ool ix canab' Apia yet' winh cuk'tac Arquipo, yujto syak'pax val yip winh t'a yic Dios qued'oc."
        },
        {
            "number": "3",
            "text": "Aocab' co Mam Dios yet' Cajal Jesucristo syak' swach'k'olal yet' sjunk'olal t'ayex ta'."
        },
        {
            "number": "4",
            "text": "Ayic tzin lesalvi, svak' val yuj diosal d'ha Dios uuj,"
        },
        {
            "number": "5",
            "text": "yujto svab' t'a tik to tzak' val och Cajal Jesús t'a a k'ool. Svab'i to te xajan Cajalil chi' uuj, tza xajanej pax masanil eb' yicxo Dios."
        },
        {
            "number": "6",
            "text": "Ay eb' syak'och Cristo t'a sk'ool uuj, yujto ix ak'och t'a a k'ool. Tzin k'an d'ha Dios, yic ol wach' nachajel yuj eb' to a Cristo Jesús tz'ak'an masanil tas wach' t'ayonh."
        },
        {
            "number": "7",
            "text": "Tzin te tzalaj val uuj ach vuk'tac, yujto tza xajanej eb' ta'. Uuj sjavi snivanil in k'ool t'a tik, yujto tzak' val stzalajk'olal eb' creyente ta'."
        },
        {
            "number": "8",
            "text": "Yujto tza xajanej eb' yicxo Dios chi', yuj chi' ijan tzin tek'b'ej in b'a ach in checan yuj tas yowalil tza k'ulej ta'."
        },
        {
            "number": "9",
            "text": "Palta mantoc tzach vak' mandar. Tonhej tzin k'an t'ayach yic ol checlajeloc to sco xajanej co b'a. Ha in Pablo in tik, icham vinac in xo. Ha ticnaic, ayinto och t'a preso, yujto svak'och in pensar t'a Cristo Jesús."
        },
        {
            "number": "10",
            "text": "Tzin k'an val t'ayach yuj winhaj Onésimo, yujto icha vuninal ix aj winh t'a yol preso tik, yujto ix scha Cristo winh vuuj."
        },
        {
            "number": "11",
            "text": "Ha t'a yalanhtaxo ayic ix ach yak'an servil winh, malaj jab'oc yopisio winh t'ayach. Axo ticnaic, te ay yopisio winh t'ayach yet' pax t'ayin."
        },
        {
            "number": "12",
            "text": "Yuj chi', tik tzin checb'at winh t'ayach. Tza cha winh sk'ochi, icha tzutej a chaan in k'ochi."
        },
        {
            "number": "13",
            "text": "In gana ix aj winh ved' t'a tik, yic tzin yak' servil winh, yic ichato a ach tzul in ak' servil t'a yol preso tik. Ay in och t'a preso yujnhej to svalel wach' ab'ix yic colnab'il."
        },
        {
            "number": "14",
            "text": "Palta malaj in gana tzin b'ab'laj b'oej in trato yet' winh masanto tzin k'anb'ej vab' t'ayach. Yujto in gana, to tz'el val t'a a k'ool tzak' pavor t'ayin yet' winh, manh ak'b'iloc pural tzach vutej."
        },
        {
            "number": "15",
            "text": "Yel toni, ix el winh elelal t'ayach jaye' k'ual. Palta icham chi' ix aji yic tz'ajxi winh t'ayach t'a junelnhej."
        },
        {
            "number": "16",
            "text": "Ha ticnaic manhxo checab'ocnhej yaj winh t'ayach. Másxo niwan yopisio winh, yujto cuk'tacxo winh. Te xajanab'il winh vuuj. Ha achxo, másxo val tza xajanej winh ayic ol k'ochxoc winh t'ayach. Manh yujoc to a checab' winh tza xajanej winh, palta yujto yicxo Cajalil yaj winh qued'oc."
        },
        {
            "number": "17",
            "text": "Yuj chi', tato tza na ved'oc to quetb'eyum co b'a, tza cha winh sk'och ta' ichato a in tzin k'ochi."
        },
        {
            "number": "18",
            "text": "Tato ay sb'oc winh t'ayach, ma ay junocxo smul winh ix ochi, tzak'kan t'a in cuenta."
        },
        {
            "number": "19",
            "text": "Ha in Pablo in tik ol vak' sb'oc winh chi' t'ayach, yuj chi' svak' in ti', tzin tz'ib'anpaxb'at t'ayach yet' in k'ab'. Palta ojtac paxi, ichato ay a b'oc t'ayin, yujto vuuj ix a cha Cristo."
        },
        {
            "number": "20",
            "text": "Yuj chi' vuk'tac, ak' pavor t'ayin t'a sb'i Cajal Jesús. Ak' in tzalajk'olal yuj Cristo."
        },
        {
            "number": "21",
            "text": "Svalb'at juntzanh tik t'ayach, yujto tza k'anab'ajej val. Vojtac to manhocnhej tas svalb'at tik t'ayach ol a k'ulej, palta ol ek' t'a yib'anh a k'ulan juntzanhxo tas."
        },
        {
            "number": "22",
            "text": "Svalpaxb'at junxo tik t'ayach to tzak' lista jab'oc in posado ta'. Talaj icha chi' ol el t'a sk'ool Dios, ol in yak'b'at t'ayex ta', icha tz'aj e k'anan t'a e lesal."
        },
        {
            "number": "23",
            "text": "Ha winh cuk'tac Epafras tik, syak'b'at stzatzil a k'ool winh. Ayto ochta winh t'a preso tik ved'oc, yujto syak'paxoch spensar winh t'a Cristo Jesús."
        },
        {
            "number": "24",
            "text": "Axo eb' smunlaj ved' t'a tik, aton winhaj Marcos, winhaj Aristarco, winhaj Demas yet' winhaj Lucas, syak'paxb'at stzatzil a k'ool eb' winh."
        },
        {
            "number": "25",
            "text": "Aocab' Cajal Jesucristo syak' swach'k'olal t'ayex ta'."
        }
    ]
}