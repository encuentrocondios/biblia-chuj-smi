{
    "chapter": "1",
    "verses": [
        {
            "number": "1",
            "text": "Ha in Abdías in tik, icha vayich ix yutej Jehová yalan juntzanh tik t'ayin yuj eb' aj Edom: Ix vab' yalan Jehová Cajal icha tik: Ix schecb'at jun schecab' t'a juntzanhxo nación, ix b'at yalan jun lolonel tik: Hak'ek lista e b'a. B'at caq'ek oval t'a Edom, xchi. Icha tik yalan Jehová Cajal t'a eb' aj Edom:"
        },
        {
            "number": "2",
            "text": "Ex aj Edom, manhxa jab'oc ol aj eyelk'och vuuj t'a skal juntzanhxo nación, ol ex in patiquejcaneli."
        },
        {
            "number": "3",
            "text": "Ha eyak'umtaquil tzex ak'an musansatil. Cajan ex t'a yoltac q'uen nivac tenam yet' t'a jolomtac vitz te chaanh, yuj chi' tze na'a to malaj mach syal ex sataneli."
        },
        {
            "number": "4",
            "text": "Ha in Jehová in svala', wach'chom tzex te b'at icha nok' d'iv sb'o so' b'aj te chaanh, ichato t'a skal q'uen k'anal, ato ta' ol ex viq'uemta."
        },
        {
            "number": "5",
            "text": "Q'uinaloc t'ak'walil sjavi junok elk'um, max yik'b'atlaj masanil tastac. Q'uinaloc a junok smolan sat avb'en, ayto b'aj skan junjunocxo yuj. Palta a eb' ajk'ool, junelnhej ol ex satel yuj eb'."
        },
        {
            "number": "6",
            "text": "Ha ex yinhtilalcan vinhaj Esaú, ilb'ajk'ol ol ex ajcanoc. Masanil e b'eyumal molan eyuuj, ol elk'ajb'atoc."
        },
        {
            "number": "7",
            "text": "Masanil eb' ayoch eyed'oc, ol ex yak' musansatil eb'. Ol ex spechel eb' t'a sat e lu'um. Ha eb' wach' eyak'an yet'oc, ol meltzajoch eb' ajk'olal t'ayex, a eb' junnhej sva eyed'oc, ol sb'oem yaal eb' t'a yol e b'e, palta manh ol e nael-laj."
        },
        {
            "number": "8",
            "text": "Ex aj Edom, ayic ol vak'anoch eyaelal, ol in satel masanil eb' ay spensar t'a e cal, manhxa junok eb' jelan ol kan t'a yol e macb'en chi'."
        },
        {
            "number": "9",
            "text": "Ex aj Temán, a eb' jelan yak'an oval t'a e cal, ol te ib'xocq'ue eb' yuj xivelal. Manhxa junok ex cajan ex t'a tzalquixtac t'a Edom ol ex canoc."
        },
        {
            "number": "10",
            "text": "Q'uixvelalxonhej ol ex ajcanoc. Ol ex satcanel t'a junelnhej, yujto ix eyixtej eb' yinhtilal vinhaj Jacob, aton vinh yuk'tac vinh e mam eyicham Esaú."
        },
        {
            "number": "11",
            "text": "Ha ex tik, tonhej ix ex och q'uelan ayic ix mak'chajpoj spuertail Jerusalén yuj eb' ajk'ool, ayic ix ik'chajb'at masanil eb' soldado Jerusalén chi' yuj eb' ch'oc chonhab'il. Ayic ix spucanek' sb'eyumal Jerusalén eb' ajk'ool chi', lajan ix eyutej e b'a yet' eb'."
        },
        {
            "number": "12",
            "text": "Comonoc maj ex tzevajoc ayic ix eyilan tas ix aj eb' e k'ab' eyoc chi', t'a jun k'u ayic ix javi yaelal t'a yib'anh eb' aj Judá. Comonoc maj ex tzalajoc ayic ix lajviem eb' t'a jun k'u chi'. Comonoc maj ex b'uchvaj t'a eb', ayic ayoch eb' t'a syaelal."
        },
        {
            "number": "13",
            "text": "Comonoc maj ex och t'a yol in chonhab' ayic ayoch eb' t'a syaelal. Comonoc maj ex tzevaj yuj tas ix ik'an eb'. Comonoc maj eyelq'uej tastac ay t'a eb'."
        },
        {
            "number": "14",
            "text": "Comonoc maj ex och e mac sat eb' van sb'at elelal t'a b'ajtac ay utzin b'e yic tze mak'ancham eb'. Comonoc maj eyak'och eb' t'a yol sk'ab' eb' ajk'ool ayic ayoch eb' t'a syaelal."
        },
        {
            "number": "15",
            "text": "Lak'anxo sjavi jun k'ual ayic ol vak'ancot yoval in k'ol t'a yib'anh masanil nación. Icha tas ix e k'ulej, ichaval chi' ol ex yutej juntzanhxo anima. Ol e chaan spac icha val smojal."
        },
        {
            "number": "16",
            "text": "Icha ix aj e tzalaj eyuk'an anh t'a tzalan b'aj tz'och ejmelal t'ayin, ichaval chi' ol aj eyab'an syail yoval in k'ool yet' juntzanhxo nación. Ichato ol eyuk' anh anh te ov masanto ol ex telvoc, ol ex satel t'a junelnhej."
        },
        {
            "number": "17",
            "text": "Palta a tzalan Sion, vicxo ol ajcanoc. Ata' ol cajnajxoc eb' yinhtilal Jacob olto colchajcanoc yet' lum sluum juntzanhxo ch'oc nacional, ol yiquej pax kan lum eb'."
        },
        {
            "number": "18",
            "text": "Ha eb' yinhtilal Jacob chi', aton eb' yinhtilal José, a eb' chi', lajan ol aj eb' icha yoc te' k'ak' sq'ue nhilnhonoc. Axo eb' yinhtilal Esaú, lajan ol aj eb' icha anh ac stz'ab'at yuj k'ak' t'a junelnhej. Ha in Jehová in svala' to manhxa junok eb' yinhtilal Esaú ol colchajcaneloc."
        },
        {
            "number": "19",
            "text": "Ha eb' israel cajan t'a lum Neguev, ol yik' lum tzalquixtac eb' t'a yol yic Edom. Anheja' eb' cajan t'a panhquiltac, ol yik'pax lum sluum eb' filisteo eb'. Ha eb' yinhtilal Israel, ol yik'xi lum smacb'en Efraín eb' yet' lum smacb'en Samaria. Axo eb' yic Benjamín ol ik'ancan lum smacb'en Galaad."
        },
        {
            "number": "20",
            "text": "Axo nanhalxo eb' israel, eb' ik'b'ilb'at t'a ch'oc chonhab'il, a eb' ol scha smacb'en t'a lum smacb'en eb' aj Canaán, masanto t'a chonhab' Sarepta. Axo eb' aj Jerusalén ik'b'ilb'at t'a ch'oc chonhab'il cajan t'a Sefarad, a eb' ol ik'an juntzanh chonhab' t'a yol yic Neguev."
        },
        {
            "number": "21",
            "text": "Ol q'uek'och eb' colchajnac chi' t'a tzalan Sion, ol yak' yajalil eb' t'a slum eb' yinhtilal Esaú. Ha t'a jun pekti’ chi', axonhej Jehová ol ak'an Yajalil."
        }
    ]
}