{
    "chapter": "4",
    "verses": [
        {
            "number": "1",
            "text": "Ha Yespíritu Dios tz'alan sjichanil to ayic vanxo sjavi jun slajvub' tiempoal, ay eb' ol meltzaj t'a spatic. Axo t'a juntzanh k'ayb'ub'al es ol yak'och spensar eb'. Palta a juntzanh k'ayb'ub'al chi', ha t'a eb' enemigo scoti."
        },
        {
            "number": "2",
            "text": "Ha t'a juntzanh eb' anima tz'ak'an es ol yak'och schiquin eb'. Ha eb' anima chi', chab' sat eb'. Toton junelnhej te juvinaquel spensar eb'."
        },
        {
            "number": "3",
            "text": "Ol yalan eb' icha tik: Ay yovalil tato scak'och quetb'eyum. Ay pax juntzanh tas te ay yovalil cab'lani, xcham eb'. Palta ha Dios ix b'oancan masanil juntzanh chi', yic scab'lej a onh creyente onh tik. Yuj chi', ayic scab'lani, scak' yuj diosal d'ha Dios yuj, yujto cojtacxo jun k'ayb'ub'al te yel."
        },
        {
            "number": "4",
            "text": "Masanil tas b'ob'il yuj Dios, te wach', yuj chi' max yal-laj calani to chuclaj t'a yichanh. Syalnhej cab'lan smasanil, anhej to scak' yuj diosal d'ha Dios chi' yuj."
        },
        {
            "number": "5",
            "text": "Tato tzonh lesalvi, scak'an yuj diosal yuj tas sco wa''a, malaj yovalil tas sco wa chi', yujto icha chi' syal slolonel Dios."
        },
        {
            "number": "6",
            "text": "Tato tza k'ayb'ej eb' creyente t'a juntzanh k'ayb'ub'al tik ta', wach' tzutej ak'an servil Jesucristo syal chi'. Ol wach' och a tek'anil ayic ol a k'ayb'an a b'a alan juntzanh lolonel scak'och t'a co k'ool yet' t'a juntzanhxo k'ayb'ub'al te wach' b'aj ayoch co pensar."
        },
        {
            "number": "7",
            "text": "Palta manh ak'och a pensar t'a juntzanh ab'ix malaj b'aj sk'anab'ajaxi. Anhej d'ha Dios tzak'och a pensar t'a masanil tiempo."
        },
        {
            "number": "8",
            "text": "Tato sco k'ayb'ej co b'a co pacub'tanhan co nivanil yic ay quip, wach' toni. Palta a val jun ek'al wach' to scak'och co pensar d'ha Dios yic ol co cha swach'il t'a yol yib'anhk’inal tik yet' t'a satcha’anh."
        },
        {
            "number": "9",
            "text": "Ha jun k'ayb'ub'al tik te yel. Smoj co chaanec cab' t'a smasanil co k'ool."
        },
        {
            "number": "10",
            "text": "Yuj jun tik, scak' val quip co munlaj t'a yic Dios, scab'anpax syail yuj. Yujto aton jun Dios pitzan scak'och yipoc co k'ool. Ha Dios, Scolumal eb' anima smasanil. Aton val eb' tz'ak'anoch sk'ool t'ay ol colchaj yuj."
        },
        {
            "number": "11",
            "text": "Ha juntzanh svalb'at tik t'ayach, scham val alan t'a eb' creyente ta', tza k'ayb'ej eb' t'ay."
        },
        {
            "number": "12",
            "text": "Wach' tzutej a b'a, yic malaj mach ol alanoc to quelem unin ach. Más wach' tza ch'ox wach' b'eyb'al t'a eb' creyente smasanil. Wach' tzutej a lolon yab' eb'. Wach' tzutej a b'a yil eb'. Wach' pax tzutej a xajanan eb' ta'. Anhej t'a Cajal Jesús tzak'och a k'ool. Tojolnhej tzutej a pensar yil eb'. Icha chi' tzutej a ch'oxan jun wach' b'eyb'al t'a eb' ta'."
        },
        {
            "number": "13",
            "text": "Yacb'an manto in k'och ta', tzak' val ip avtan slolonel Dios t'a skal eb'. Manh actejcan ecan sna' eb', tza k'ayb'ejnhej eb'."
        },
        {
            "number": "14",
            "text": "Ayic yak'annacq'ue sk'ab' eb' anciano t'a a jolom, ata' yak'nac opisio Dios, yic snachajel uuj tas tzutej ak'an servil. Ha ak'jinac nachajel yuj eb' to icha chi' ol ach yutoc. Yuj chi', manh actejcan jun opisio chi'."
        },
        {
            "number": "15",
            "text": "Tzak' val och a pensar t'a juntzanh svalb'at tik t'ayach, yic ol yil eb' smasanil ta' to ipan yoch a tek'anil t'a junjun k'u."
        },
        {
            "number": "16",
            "text": "Tzil val a b'a yuj tas tza b'eyb'alej ta'. Anhejtona', cham tza na yuj juntzanh k'ayb'ub'al tzak' sk'ayb'ej eb' ta'. Tek'an tzutej a b'ha t'a masanil tiempo, yic ol ach colchajeloc, yic ol colchajpaxel eb' tz'ab'an tas tzal chi'."
        }
    ]
}