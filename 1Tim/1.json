{
    "chapter": "1",
    "verses": [
        {
            "number": "1",
            "text": "A in Pablo in tic, schecab' in Jesucristo, yujto icha chi' yaj yalancan Dios co Columal yed' Cajal Jesucristo, aton jun scak'och yipoc co k'ool."
        },
        {
            "number": "2",
            "text": "Ach Timoteo, svak'b'at jun in carta tic d'ayach. Icha val vuninal aji, yujto vuuj ix ak'och Cristo d'a a k'ool. Yak'ocab' svach'k'olal co Mam Dios yed' Cajal Jesucristo d'ayach. Ok'ocab' sk'ool d'ayach, yak'ocab' pax sjunk'olal d'ayach ta'."
        },
        {
            "number": "3",
            "text": "Ayic ix in b'at d'a yol yic Macedonia, ix in k'an pavor d'ayach to tzach can d'a Éfeso, yujto in gana scham val alan d'a eb' sk'ayb'an eb' d'a juntzanh ch'oc k'ayb'ub'al to yovalil syactejcan eb' yalani."
        },
        {
            "number": "4",
            "text": "Tzal d'a eb' to max yixtej stiempo eb' sk'ayb'an juntzanh ab'ix malaj b'aj sk'anab'ajaxi yed' d'a yab'ixal smam yicham eb', yujto tzijtum juntzanh ab'ix chi' yojtac eb'. Tonhej scomon telaj sb'a eb' yuuj, palta malaj yelk'ochi. A juntzanh ab'ix chi', malaj yopisio onh sk'ayb'an d'a tas tz'aj cak'anoch d'a co k'ool tas nab'il yuj Dios d'a quib'anh."
        },
        {
            "number": "5",
            "text": "Svalb'at jun checnab'il tic d'ayach yic vach' xajanej val sb'a eb' creyente ta'. Tato stojolb'itej sb'a eb', tato syil val sb'a eb' yed' spensar, tato yel syak'och Dios eb' d'a sk'ool, ol xajanej sb'a eb' yed' eb' yetanimail."
        },
        {
            "number": "6",
            "text": "Palta ay eb' tz'actancan jun vach' b'eyb'al sval tic. Yuj chi', tonhej scomon aq'uejoch spensar eb' d'a juntzanh comon lolonel malaj b'aj sk'anab'ajaxi."
        },
        {
            "number": "7",
            "text": "Sgana eb' syak'och sb'a k'ayb'umaloc d'a ley Moisés. Palta max nachajel-laj yuj eb' tas syalelk'ochi. Vach'chom stek'b'ej sb'a eb' yalani, palta max nachajpaxel yuj eb' tas van yalan eb' chi'."
        },
        {
            "number": "8",
            "text": "Cojtac val to ay yopisio ley Moisés chi' tato yel sco k'anab'ajej icha val tas syala'."
        },
        {
            "number": "9",
            "text": "Cojtacpaxi to manh yujoc eb' vach' sb'eyb'al ix ak'jican juntzanh ley chi', palta aton yuj eb' ol val tic ix ak'jicani: Eb' pit syutej sb'a d'a Dios, eb' max k'anab'ajan tas syal Dios, eb' max b'eyb'alan icha sgana Dios, eb' chuc sb'eyb'al, eb' malaj tz'och Dios d'ay, eb' scomon b'uchvaj d'a tas vach', eb' smak'ancham smam snun, eb' mak'umcham anima,"
        },
        {
            "number": "10",
            "text": "eb' tz'emnhej d'a ajmulal, eb' vinh vinac syik'laj sb'a yed' yetvinaquil, eb' elk'um anima, eb' tz'esani, eb' tz'ak'anoch es d'a yib'anh eb' yetanimail yed' eb' sk'ulan junocxo tas max scha sb'a yed' jun k'ayb'ub'al te yel, yuj chi' ix can jun ley chi'."
        },
        {
            "number": "11",
            "text": "A jun k'ayb'ub'al te yel tic, aton jun vach' ab'ix yak'nac Dios d'ayin yic svaleli. A jun vach' ab'ix tic, te nivan yelk'ochi. A tz'alan yab'ixal Dios, aton jun te tzalajk'olal yaji."
        },
        {
            "number": "12",
            "text": "Svak' yuj diosal d'a Cajal Jesucristo, yujto te ayoch ved' d'a vopisio tic, ix yala' to k'anab'ajum in d'ay, yuj chi' ix yak' vopisio vak'an servil."
        },
        {
            "number": "13",
            "text": "A d'a yalanhtaxo, te b'uchumtac in d'a Cristo. Vak'nac val chucal d'ay, ochnac in val ajk'olal d'ay. Palta ix ok' val sk'ool Dios d'ayin, yujto manto in creyenteoc ta'. Musansatil ik'an in k'ulannac juntzanh chi'."
        },
        {
            "number": "14",
            "text": "Te nivan svach'k'olal Cajal Jesús yak'nac d'ayin. A ak'jinac vak'och in k'ool d'ay, xajan in yuuj, icha chi' syutej yak'an d'ayonh junjun onh, yujto junxonhej caj yed' Cristo Jesús."
        },
        {
            "number": "15",
            "text": "Ay jun tas ol vala' te yel. Smoj co chaan cab'i: Ulnaquek' Cristo Jesús d'a yolyib'anhq'uinal tic, yic tzonh scolcanel a onh ajmulonh tic. A in tic, tz'ek'xo val d'a yib'anh te chuc in d'a yichanh anima smasanil."
        },
        {
            "number": "16",
            "text": "Yuj chi', ix ok' sk'ool Dios d'ayin, yic vach' vuuj scheclajeli to te ay snivank'olal Jesucristo. Yuj chi' a in tic, ch'oxnab'il vaj d'a jantac eb' toto ol ak'anoch Cajalil chi' d'a sk'ool, yic ol scha sq'uinal eb' d'a junelnhej."
        },
        {
            "number": "17",
            "text": "A Dios Yajal d'a masanil tiempo. Malaj b'aq'uinh ol chamoc. Malaj junoc mach syal yilani. Anhejton jun Dios tic, malaj junocxo. Nivanocab' yelk'och d'ayonh. Calec vach' lolonel d'ay d'a masanil tiempo. Amén."
        },
        {
            "number": "18",
            "text": "Ach Timoteo, tzach in xajanej val icha junoc vuninal. Svalb'at juntzanh checnab'il tic d'ayach, yic tzach munlaj icha yalnaccan juntzanh eb' uuj, ato a ix ak'ji yal eb' yuj Dios. Yuj chi' icha junoc soldado te vach' syutej sb'a d'a yopisio, icha val chi' tzutej a b'a ak'an ip a munlaj d'a yic Dios. Tek'an tzutej a b'a ak'anoch Dios chi' d'a a k'ool. Tzil val a b'a yed' a pensar d'a masanil tiempo."
        },
        {
            "number": "19",
            "text": "Ay eb' maxtzac sya'ilej sb'a yed' spensar, yuj chi' ix vach' juviel eb' d'a jun k'ayb'ub'al ix yak'och d'a sk'ool."
        },
        {
            "number": "20",
            "text": "Icha chi' ix yutej sb'a vinhaj Himeneo yed' vinhaj Alejandro, yuj chi' ix vak'och eb' vinh d'a yol sk'ab' vinh Satanás, yic syojtaquejel eb' vinh to max yal-laj co comon b'uchvaj d'a Dios."
        }
    ]
}