{
    "chapter": "6",
    "verses": [
        {
            "number": "1",
            "text": "Ha val t'a jun ak'val chi', maj ochlaj svayanh winh rey chi', yuj chi' ix yal winh to tz'ik'chajcot juntzanh b'aj tz'ib'ab'il yab'ixal tastac ujinac t'a yol smacb'en winh chi', ix avtaj yab' winh."
        },
        {
            "number": "2",
            "text": "Ix ilchaj b'aj syala' to a winhaj Mardoqueo ix alani tas yalnac winhaj Bigtán yet' winhaj Teres, stanhvumal sti' spalacio winh rey chi'. Ix sna eb' winh tas syutej smilancham winhaj rey Asuero chi'."
        },
        {
            "number": "3",
            "text": "Yuj chi' ix sk'anb'ej winh rey chi' t'a eb' winh ayoch yopisio yuj winh: --¿Tas ak'b'il yet' tas utajnac winhaj Mardoqueo yuj jun tas sk'ulejnac winh tik? xchi winh. Ix tak'vi eb' winh: --Malaj val jab'oc tas ak'b'il t'a winh, xchi eb' winh."
        },
        {
            "number": "4",
            "text": "Ix yalan winh rey chi' icha tik: --¿Mach jun ayek' t'a yamaq'uil palacio tik? Ixiquec eyila', xchi winh. Ha val ta' van sjavi winhaj Amán yic tzul sk'anan winh t'a winh rey chi' to tz'ak'chajq'ue locan winhaj Mardoqueo t'a jun te te' toxo ix schec b'ojoc winh."
        },
        {
            "number": "5",
            "text": "Yuj chi' ix yal eb' winh schecab' winh rey chi': --Ha winhaj Amán ayeq'ui, xchi eb' winh. --Ix yalan winh rey chi' to tz'avtajoch winh b'aj ayek' winh chi'."
        },
        {
            "number": "6",
            "text": "Ix och winhaj Amán chi' b'ian, ix sk'anb'an winh rey chi' t'a winh icha tik: --¿Tas smoj tz'utaj junok winh vinac, tato tzin nib'ej svik'chaanh winh? xchi winh. Ix snaan winhaj Amán chi' t'a spensar icha tik: ¿Machto val junok ol yik'chaanh winh rey tik? Ha innhej toni, xchi winh."
        },
        {
            "number": "7",
            "text": "Yuj chi' ix tak'vi winh icha tik: --Mamin rey, a val tas smoj tz'utaj junok vinac chi',"
        },
        {
            "number": "8",
            "text": "to tz'ik'chajcot junok a pichul tza k'an t'a opisio tik yet' nok' a chej tza k'antaxoni. Axo t'a sjolom nok' tz'ak'chajq'ue junok yelvanub' icha corona, a sch'oxani to ic nok'."
        },
        {
            "number": "9",
            "text": "Axo jun a pichul chi' yet' nok' chej chi' tz'ak'chaj t'a junok eb' winh yajal to niwan yelk'och yopisio tik, syak'anoch a pichul jun winh tza nib'ej tzik'chaanh chi'. Tz'ak'chajq'ue winh t'a yib'anh nok' a chej chi', slajvi chi' squetzchaj nok' t'a yalanh winh t'a yoltac calle yet' t'a parque. Syalan winh quetzjinac nok' chi' icha tik: Ichaton tik tz'aj yik'jichaanh junok winh vinac snib'ej winh rey syik'chaanh, xchiocab'i, xchi winhaj Amán chi'."
        },
        {
            "number": "10",
            "text": "Ixlajwi chi', ix yalan winh rey chi' t'a winhaj Amán chi' icha tik: --Ixic t'a elanhchamel, ik'b'at k'apac in pichul chi' yet' nok' in chej chi', icha val ix aj alan chi', icha val chi' tzutej a b'oan winhaj Mardoqueo winh israel, aton winh k'ojanem t'a sti' in palacio tik. Malajocab' junok tas ix al chi' to max a k'ulej, xchi winh."
        },
        {
            "number": "11",
            "text": "Yuj chi' ix yik'b'at k'apac pichul chi' winhaj Amán chi' yet' nok' chej chi', ix yak'anoch winh t'a winhaj Mardoqueo chi'. Ix squetzan nok' chej chi' winh t'a yalanh winh, ix ek' winh t'a yoltac calle yet' t'a parque, ix yalan winh icha tik: Ichaton tik tz'aj yik'jichaanh junok mach to snib'ej winh rey syik'chaanh, xchi winh."
        },
        {
            "number": "12",
            "text": "Ayic ix lajvi yik'jiek' winhaj Mardoqueo chi' yuj winh, ix b'at winh yak'xican winh t'a sti' spalacio winh rey chi', haxo winh elanhchamel ix paxcan winh t'a spat. Te cusk'olal ix aj winh, ix smacan sat winh yuj q'uixvelal."
        },
        {
            "number": "13",
            "text": "Ix yalan winh t'a ix yetb'eyum yet' t'a eb' yamigo masanil tas ix utaj winh chi', yuj chi' ix yal eb' icha tik: --Ha winhaj Mardoqueo chi', israel winh, yuj chi' van slajviem opisio tik t'a spatic winh. Manh ol ak'laj ganar winh, palta to a winh ol ach ak'an ganar, xchi eb'."
        },
        {
            "number": "14",
            "text": "Manto lajvi yalan eb' icha chi', ix k'och eb' winh schecab' winh rey chi' t'a elanhchamel yic tz'ik'jib'at winhaj Amán chi' t'a jun niwan vael ix schec b'ojoc ix Ester chi'."
        }
    ]
}