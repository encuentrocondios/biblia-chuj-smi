{
    "chapter": "3",
    "verses": [
        {
            "number": "1",
            "text": "Ix lajvi yek' juntzanh chi', ix yak'anoch yopisio vinhaj Amán yuninal vinhaj Hamedata yinhtilal vinhaj Agag vinh rey chi'. Ix ak'jioch vinh sat yajalil d'a juntzanhxo eb' vinh yajal d'a yol smacb'en vinh rey chi'."
        },
        {
            "number": "2",
            "text": "Masanil eb' vinh tz'ak'an servil vinh rey chi', yovalil tz'em cuman eb' vinh, tz'empax nhojan eb' vinh d'a yichanh vinhaj Amán chi', yujto icha chi' ix aj yalan vinh rey chi'. Axo pax vinhaj Mardoqueo chi', max sk'anab'ajejlaj jun checnab'il chi' vinh."
        },
        {
            "number": "3",
            "text": "Axo juntzanhxo eb' vinh yajal chi', ix sk'anb'an eb' vinh d'a vinhaj Mardoqueo chi' tas yuj max sk'anab'ajej jun checnab'il chi' vinh."
        },
        {
            "number": "4",
            "text": "Junjun k'u syalan eb' vinh d'a vinh, palta max schalaj yab' vinh tas syal eb' vinh chi', yujto toxo ix yal vinh d'a eb' vinh to israel vinh. Yuj chi' ix b'at yalan eb' vinh d'a vinhaj Amán chi' yic syilan eb' vinh tato tonhej ol yiloch vinh vinhaj Amán chi'."
        },
        {
            "number": "5",
            "text": "Ayic ix yilan vinhaj Amán to yel max emlaj cuman vinhaj Mardoqueo chi', max empax nhojan vinh d'a yichanh vinh ayic tz'ek' vinh, ix te cot yoval vinh."
        },
        {
            "number": "6",
            "text": "Toxo ix yab' vinh to israel vinhaj Mardoqueo chi', yuj chi' ix snaan vinh to manhocnhej vinh smiljichamoc, palta ix sna vinh tas tz'aj satjiel masanil eb' israel ayek' d'a yol smacb'en vinhaj rey Asuero chi'."
        },
        {
            "number": "7",
            "text": "A d'a b'ab'el uj scuch Nisán, yic slajchavil ab'il yoch vinhaj Asuero reyal, ix och suerte d'a yichanh vinhaj Amán yic syil vinh tas k'ual, ma tas tiempoal ol elk'och jun tas sna vinh chi'. Axo ix aji, a d'a 13 yoch slajchavil uj scuch Adar, ix checlaj sk'ual."
        },
        {
            "number": "8",
            "text": "Yuj chi' ix yal vinh d'a vinh rey chi' icha tic: --Mamin rey, a d'a masanil chonhab' ay d'a yol a macb'en, ay jun macanh anima ch'oc yeli. Ch'oc yel sley eb' d'a yichanh juntzanhxo chonhab', max sk'anab'ajej a ley eb'. Manh smojoc scajnaj eb' d'a yol a macb'en tic."
        },
        {
            "number": "9",
            "text": "Yuj chi' mamin rey, tato scha a k'ool, aq'uelta junoc ley yic syab' masanil chonhab' to satel juntzanh anima chi'. Tato icha chi' ol vak' junoc 7,500 quintal q'uen plata b'aj smolchaj q'uen tz'ak'ji d'ayach, xchi vinh."
        },
        {
            "number": "10",
            "text": "Ix scha sk'ol vinh rey tas ix yal vinh chi', yuj chi' ix yiq'uel scolk'ab' vinh b'aj ayoch sello, ix yak'an vinh d'a vinhaj Amán chi', aton vinh ajk'ol d'a eb' israel."
        },
        {
            "number": "11",
            "text": "Ix yalan vinh rey chi' icha tic: --A q'uen plata ix al chi', canocab' q'uen d'ayach, axo eb' anima tzal chi', ic yaj eb', syal tza k'ulej tas nab'il uj d'a yib'anh eb', xchi vinh d'a vinh."
        },
        {
            "number": "12",
            "text": "Ayic 13 yoch b'ab'el uj d'a yol ab'il chi', ix avtaj masanil eb' vinh stz'ib'um vinh rey chi' yic stz'ib'an jun ley chi' eb' vinh ix yaq'uelta vinhaj Amán chi', yic sb'at d'a masanil eb' yajal d'a junjun chonhab' d'a yol smacb'en vinh rey chi'. A jun ley chi' ix tz'ib'chaj d'a sti' yed' d'a sletrail junjun chonhab'. Ix och sb'i vinh rey chi' d'ay yed' sello vinh."
        },
        {
            "number": "13",
            "text": "Elanhchamel ix checjib'at eb' vinh checab' d'a masanil yol smacb'en vinh rey chi'. Syalan jun ley chi' to junnhej k'ual ol satjiel masanil eb' israel yed' masanil eb' yuninal eb'. Axo tastac ay d'a eb', ol ik'chajcanek' smasanil. A jun k'u ix checlaj chi', aton d'a 13 yoch slajchavil uj scuch Adar."
        },
        {
            "number": "14",
            "text": "Ix pucax jun ley chi' d'a masanil smacb'en vinh rey chi'. Ix alchajel d'a scal masanil anima yic vach' listaxo yaj eb' anima d'a jun k'u chi'."
        },
        {
            "number": "15",
            "text": "Elanhchamel ix pucaxb'at jun ley chi' icha ix aj yalan vinh rey chi'. B'ab'el ix alchajel d'a yol chonhab' Susa. Yacb'an van yuk'an anh vinh rey yed' vinhaj Amán chi', axo eb' anima d'a chonhab' Susa chi', ix te somchajchaanh eb' yuj jun ley chi'."
        }
    ]
}