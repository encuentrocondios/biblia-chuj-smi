{
    "chapter": "3",
    "verses": [
        {
            "number": "1",
            "text": "Ixlajwi yek' juntzanh chi', ix yak'anoch yopisio winhaj Amán yuninal winhaj Hamedata yinhtilal winhaj Agag winh rey chi'. Ix ak'jioch winh sat yajalil t'a juntzanhxo heb' winh yajal t'a yol smacb'en winh rey chi'."
        },
        {
            "number": "2",
            "text": "Masanil heb' winh tz'ak'an serwil winh rey chi', yowalil tz'em cuman heb' winh, tz'empax nhojan heb' winh t'a yichanh winhaj Amán chi', yujto icha chi' ix aj yalan winh rey chi'. Axo pax winhaj Mardoqueo chi', max sk'anab'ajejlaj jun checnab'il chi' winh."
        },
        {
            "number": "3",
            "text": "Axo juntzanhxo heb' winh yajal chi', ix sk'anb'an heb' winh t'a winhaj Mardoqueo chi' tas yuj max sk'anab'ajej jun checnab'il chi' winh."
        },
        {
            "number": "4",
            "text": "Junjun k'u syalan heb' winh t'a winh, palta max schalaj yab' winh tas syal heb' winh chi', yujto toxo ix yal winh t'a heb' winh to israel winh. Yuj chi' ix b'at yalan heb' winh t'a winhaj Amán chi' yic syilan heb' winh tato tonhej ol yiloch winh winhaj Amán chi'."
        },
        {
            "number": "5",
            "text": "Ayic ix yilan winhaj Amán to yel max emlaj cuman winhaj Mardoqueo chi', max empax nhojan winh t'a yichanh winh ayic tzek' winh, ix te cot yowal winh."
        },
        {
            "number": "6",
            "text": "Toxo ix yab' winh to israel winhaj Mardoqueo chi', yuj chi' ix snaan winh to manhocnhej winh smiljichamoc, palta ix sna winh tas tz'aj satjiel masanil heb' israel ayek' t'a yol smacb'en winhaj rey Asuero chi'."
        },
        {
            "number": "7",
            "text": "Ha t'a b'ab'el uj scuch Nisán, yic slajchawil ab'il yoch winhaj Asuero reyal, ix och suerte t'a yichanh winhaj Amán yic syil winh tas k'ual, ma tas tiempoal ol elk'och jun tas sna winh chi'. Axo ix aji, ha t'a 13 yoch slajchawil uj scuch Adar, ix checlaj sk'ual."
        },
        {
            "number": "8",
            "text": "Yuj chi' ix yal winh t'a winh rey chi' icha tik: --Mamin rey, ha t'a masanil chonhab' ay t'a yol a macb'en, ay jun makan anima ch'oc yeli. Ch'oc yel sley heb' t'a yichanh juntzanhxo chonhab', max sk'anab'ajej a ley heb'. Manh smojoc scajnaj heb' t'a yol a macb'en tik."
        },
        {
            "number": "9",
            "text": "Yuj chi' mamin rey, tato scha a k'ool, ak'elta junok ley yic syab' masanil chonhab' to satel juntzanh anima chi'. Tato icha chi' ol wak' junok 7,500 quintal k'een plata b'aj smolchaj k'een tz'ak'ji t'ayach, xchi winh."
        },
        {
            "number": "10",
            "text": "Ix scha sk'ol winh rey tas ix yal winh chi', yuj chi' ix yik'el scolk'ab' winh b'aj ayoch sello, ix yak'an winh t'a winhaj Amán chi', aton winh ajk'ol t'a heb' israel."
        },
        {
            "number": "11",
            "text": "Ix yalan winh rey chi' icha tik: --Ha k'een plata ix al chi', canocab' k'een t'ayach, haxo heb' anima tzal chi', ic yaj heb', syal tza k'ulej tas nab'il uj t'a yib'anh heb', xchi winh t'a winh."
        },
        {
            "number": "12",
            "text": "Ayic 13 yoch b'ab'el uj t'a yol ab'il chi', ix avtaj masanil heb' winh stz'ib'um winh rey chi' yic stz'ib'an jun ley chi' heb' winh ix yak'elta winhaj Amán chi', yic sb'at t'a masanil heb' yajal t'a junjun chonhab' t'a yol smacb'en winh rey chi'. Ha jun ley chi' ix tz'ib'chaj t'a sti' yet' t'a sletrail junjun chonhab'. Ix och sb'i winh rey chi' t'ay yet' sello winh."
        },
        {
            "number": "13",
            "text": "Elanhchamel ix checjib'at heb' winh checab' t'a masanil yol smacb'en winh rey chi'. Syalan jun ley chi' to junnhej k'ual ol satjiel masanil heb' israel yet' masanil heb' yuninal heb'. Axo tastac ay t'a heb', ol ik'chajcanek' smasanil. Ha jun k'u ix checlaj chi', aton t'a 13 yoch slajchawil uj scuch Adar."
        },
        {
            "number": "14",
            "text": "Ix pucax jun ley chi' t'a masanil smacb'en winh rey chi'. Ix alchajel t'a skal masanil anima yic wach' listaxo yaj heb' anima t'a jun k'u chi'."
        },
        {
            "number": "15",
            "text": "Elanhchamel ix pucaxb'at jun ley chi' icha ix aj yalan winh rey chi'. B'ab'el ix alchajel t'a yol chonhab' Susa. Yacb'an wan yuk'an anh winh rey yet' winhaj Amán chi', haxo heb' anima t'a chonhab' Susa chi', ix te somchajchaanh heb' yuj jun ley chi'."
        }
    ]
}