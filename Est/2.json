{
    "chapter": "2",
    "verses": [
        {
            "number": "1",
            "text": "Ix ek' junok tiempoal, ix sicb'i yoval sk'ol winhaj rey Asuero chi'. Ix snaancot winh tas ix sk'ulej ix Vasti chi' yet' pax jun ley ix alchajel yuj ix."
        },
        {
            "number": "2",
            "text": "Yuj chi' haxo eb' winh ayoch yajalil yet' winh t'a yol smacb'en chi', ix yal eb' winh icha tik: --Yovalil saychajcot eb' ix cob'estac t'a winh rey tik, aton eb' ix te wach' yilji."
        },
        {
            "number": "3",
            "text": "Sik'ocab' winh rey tik junjunoc schecab' t'a junjun makan t'a yol smacb'en tik, yic wach' a eb' winh tz'ik'ancot masanil eb' ix cob'estac te wach' yilji. Sjavi eb' ix t'a spalacio winh t'a chonhab' Susa tik, tz'ochcan eb' ix t'a yol sk'ab' winhaj Hegai, winh stanhvan eb' ix yetb'eyum winh rey tik. Ha winh tz'ak'an servil eb' ix yic ste b'o yilji eb' ix."
        },
        {
            "number": "4",
            "text": "Ha junok ix cob'es ol scha sk'ol winh rey tik, aton ix ol ochcan reinail sq'uexuloc ix Vasti chi', xchi eb' winh. Ha jun pensar chi', ix scha val sk'ol winh rey chi', yuj chi' ix schec winh k'ulaj icha chi'."
        },
        {
            "number": "5",
            "text": "Ha t'a chonhab' Susa chi', ata' cajan jun winh israel scuchan Mardoqueo yuninal winhaj Jair yinhtilal winhaj Simei. Ha winhaj Simei chi', a winhaj Cis ay yinhtilal winh t'a yinhtilal Benjamín."
        },
        {
            "number": "6",
            "text": "Ha eb' smam yicham winh, ik'b'ilcot eb' yuj winhaj rey Nabucodonosor t'a Jerusalén, javinaccan eb' t'a Babilonia. Junnhej janaccan eb' yet' winhaj Jeconías sreyal Judá."
        },
        {
            "number": "7",
            "text": "Ha winhaj Mardoqueo chi', ay jun ix yisil jun winh sk'ab'yoc winh ayek' yet'oc, aton ix Hadasa, syalelk'ochi Ester, meb'a' ix, yujto chamnac smam snun ix. Axo winhaj Mardoqueo chi' ix ilan q'uib' ix, icha val yisil winh yaj ix. Te wach' yilji sat ix yet' snivanil."
        },
        {
            "number": "8",
            "text": "Axo yic ix elta jun ley yuj winh rey chi', tzijtum eb' ix cob'estac ix molchaj t'a chonhab' Susa t'a spalacio winh. Ha winhaj Hegai ix ak'chajoch stanhvumaloc eb' ix, aton winh stanhvantaxon eb' ix yetb'eyum winh rey chi'. Ayoch ix Ester chi' t'a skal eb' ix."
        },
        {
            "number": "9",
            "text": "Te wach' spensar ix ix yiloch winhaj Hegai chi', yuj chi' te wach' ix yutej spensar winh t'a ix. Elanhchamel ix te ak'chaj juntzanh remeyo yic tz'ak'chajoch t'a snivanil ix yic ste b'o yilji ix, tz'ak'chaj pax vael te wach' t'a ix. Ix ak'chajoch ucvanh eb' ix schecab' winh rey te wach' yic tz'ak'ji servil ix. Ix ak'chajb'at eb' ix yet' ix Ester chi' t'a jun cuarto te wach' b'aj ay eb' ix yetb'eyum winh rey chi'."
        },
        {
            "number": "10",
            "text": "Ha ix Ester chi' malaj jab'oc tas ix yal ix tas inhtilal, ma tas chonhab'il ix, yujto ix cham val yalan winhaj Mardoqueo chi' t'a ix to max yal-laj ix."
        },
        {
            "number": "11",
            "text": "Junjun k'u tzek' winhaj Mardoqueo t'a sat b'aj ayek' eb' ix ix chi', yic syab'an winh tato wach' sk'ol ix Ester chi' yet' tas tz'aj yak'ji servil ix."
        },
        {
            "number": "12",
            "text": "Masanil juntzanh eb' ix cob'estac chi', jun ab'il ix b'ochaj yilji eb' ix. D'a sb'ab'elal vaque' ujal succhajek' aceite yic mirra t'a snivanil eb' ix. Axo t'a junxo vaque' ujal, succhajek' perfume yet' crema t'a eb' ix ichataxon juntzanh sk'an eb' ix ix. Axo yic ix el yab'ilal sb'ochaj yilji eb' ix chi', junjunal ix ik'jib'at eb' ix yic svay eb' ix yet' winh rey chi'."
        },
        {
            "number": "13",
            "text": "Icha chi' ix aj sk'och junjun eb' ix t'a winh rey chi'. Ayic tz'elta eb' ix b'aj ayek' eb' ix cob'estac chi', syalnhej sk'anan eb' ix tastac snib'ej yic sb'oan sb'a eb' ix."
        },
        {
            "number": "14",
            "text": "Sb'at eb' ix t'a spalacio winh rey chi' t'a yemk'ualil, haxo t'a junxo q'uinhib'alil, sk'ochcan eb' ix t'a junxo pat b'aj ay eb' ix schab'il yetb'eyum winh rey chi', b'aj ayoch winhaj Saasgaz yilumaloc eb' ix yuj winh rey chi'. Majxo k'ochlaj eb' ix t'a winh rey chi', anhej tato ay junok eb' ix te wach', scha sk'ol winh, a jun ix chi' tz'avtaj sb'i, sb'at ix b'ian."
        },
        {
            "number": "15",
            "text": "Axo ix aji, ayic ix k'och stzolal t'a yib'anh ix Ester yisilcan winhaj Abihail, sk'ab'yoc winhaj Mardoqueo chi', yic b'at vay ix yet' winh rey chi', anhej tas ix yal winhaj Hegai stanhvumal eb' ix, anhej ix yik'b'at ix. Te wach' ix Ester chi' t'a yol sat masanil eb' tz'ilan ix."
        },
        {
            "number": "16",
            "text": "Ayic slajunhil uj, t'a jun uj scuchan Tebet, ayic yuquil ab'il yoch winhaj Asuero reyal, ata' ix ik'chajb'at ix t'a spalacio winh yic svay ix yet' winh."
        },
        {
            "number": "17",
            "text": "Yelxo val te xajan ix Ester chi' yuj winh rey chi'. Malaj junocxo ix te xajan yuj winh. Te niwan swach'k'olal winh ix sch'ox t'a ix t'a yichanh juntzanhxo eb' ix cob'estac chi'. Yuj chi' ix schec winh ak'chajq'ue jun corona t'a sjolom ix. Ixlajwi chi' ix yak'ancanoch ix winh reinail sq'uexuloc ix Vasti."
        },
        {
            "number": "18",
            "text": "Ix schecan b'ojoc jun niwan vael winh yic tz'ik'jichaanh ix Ester chi'. Ix yavtan masanil eb' yajal ayoch t'a yopisio yet' winh t'a yol smacb'en chi'. Ix yik'anemta sb'isul q'uen tumin winh ayoch t'a yib'anh eb' anima yak'ani. Te tzijtum pax tas ix yak' winh t'a juntzanh nación ay t'a yol smacb'en chi'. Icha chi' ix aj sch'oxanel swach'k'olal winh rey chi'."
        },
        {
            "number": "19",
            "text": "Ayic toxo ix q'uexchaj b'aj cajan eb' ix cob'estac chi', ayic ayxo och winhaj Mardoqueo t'a yopisio t'a spalacio winh rey,"
        },
        {
            "number": "20",
            "text": "a ix Ester chi' anheja' max yal-laj ix tas chonhab'il ix, tas yinhtilal ix. Anheja' sk'anab'ajan ix tas syal winhaj Mardoqueo chi', icha ix sk'anab'ajej ix ayic ayek' ix t'a spat winh."
        },
        {
            "number": "21",
            "text": "Ha junel, ayic ix k'och stzolal t'a yib'anh winhaj Mardoqueo t'a yopisio t'a palacio winh rey chi', ay chavanh eb' winh stanhvan b'aj ay winh rey chi', aton winhaj Bigtán yet' winhaj Teres. Te aycot yoval eb' winh t'a winh rey chi', van yalan eb' winh tas syutej eb' winh smilancham winh rey chi'."
        },
        {
            "number": "22",
            "text": "Ix yab'an winhaj Mardoqueo tas van yalan eb' winh chi', haxo winh ix checan aljoc t'a ix reina Ester chi'. Axo ix ix alan t'a winh rey chi' to a winhaj Mardoqueo ix ab'an tas van yalchaj t'a spatic winh."
        },
        {
            "number": "23",
            "text": "Axo ix sk'anb'an winh yab'i, ix checlaji to yel jun lolonel ix yal winhaj Mardoqueo chi'. Yuj chi' a chavanh eb' winh stanhvumal winh rey chi', ix q'ue locan eb' winh t'a te te'. Ha jun ix uji chi' ix stz'ib'chajcan b'aj aycan yab'ixal winhaj rey Asuero ayic ix yak'an reyal winh."
        }
    ]
}