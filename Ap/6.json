{
    "chapter": "6",
    "verses": [
        {
            "number": "1",
            "text": "Ix vilani a jun Calnel sb'i ix d'inhchitanel juntzanh spixul ch'anh uum chi'. Ayic ix sd'inhchitan jun b'ab'el spixul, ix vab'an yalan junoc eb' d'a scal eb' chanhvanh querubín, icha val snhilili sk'anh k'u icha chi' yoch sjaj, ix yalan icha tic: --Cotanh, xchi."
        },
        {
            "number": "2",
            "text": "Axo ix vilani, ay jun nok' sacsac chej. Ay jun ayq'ue d'a yib'anh nok', ay jun jul-lab' yed'nac. Ix ak'jipax jun scorona. Ix lajvi chi' ix b'at yak'an oval yic syak'an ganar."
        },
        {
            "number": "3",
            "text": "Ayic ix sd'inhchitan schab'il spixul chi', ix vab'an yalan jun schab'il querubín: --Cotanh, xchi."
        },
        {
            "number": "4",
            "text": "Axo ix vilani, ix elta junxo nok' chacchac chej. Ay jun ayq'ue d'a yib'anh nok', ix ak'ji jun q'uen nivan machit d'ay, ix och yopisio yik'anel junk'olal d'a masanil yolyib'anhq'uinal tic, yic slaj smil-lancham sb'a eb' anima."
        },
        {
            "number": "5",
            "text": "Ayic ix sd'inhchitanel jun yoxil spixul chi', ix vab'an yalan junxo yoxil querubín: --Cotanh, xchi. Axo ix vilani, ayek' junxo nok' q'uiq'uik' chej. Ay jun ayq'ue d'a yib'anh nok' yed'q'ue jun libra."
        },
        {
            "number": "6",
            "text": "Ix vab'an yoch sjaj jun d'a snanhal eb' querubín chi' schanhvanhil, ix yalan icha tic: --Chab'nhej libra ixim trigo d'a jun denario, vaquenhej pax libra ixim cebada d'a jun denario. Manh eyixtej aceite yed' vino, xchi."
        },
        {
            "number": "7",
            "text": "Ayic ix sd'inhchitanel jun schanhil spixul chi', ix vab'an yalan junxo schanhil querubín: --Cotanh, xchi."
        },
        {
            "number": "8",
            "text": "Axo ix vilani ayek' junxo nok' k'ank'an chej. A jun ayq'ue d'a yib'anh nok', Chamel sb'i. Axo jun lugar b'aj ayek' spixan eb' chamnac, tzak'anoch yuuj. A jun Chamel sb'i chi', ix ak'ji spoder smilancham junjun anima d'a scal chanhtacvanh eb' anima d'a yolyib'anhq'uinal tic. Ay eb' ol miljoccham d'a oval, ay eb' ol cham yuj vejel, ay eb' ol cham yuj yab'il, ay eb' ol cham yuj juntzanh nok' chium nok'."
        },
        {
            "number": "9",
            "text": "Ayic ix sd'inhchitanel jun yoil spixul chi', ix vilan spixan eb' milb'ilcham yuj slolonel Dios, yujto yak'nac testigoal sb'a eb' yuuj. A d'a yalanh jun altar ayek' eb'."
        },
        {
            "number": "10",
            "text": "A eb' chi' te chaanh ix yal eb' icha tic: --Ach Cajal, vach' achnhej toni. Yelton val tzala'. ¿B'aq'uinh val ol a ch'olb'itej tas yaj eb' ay d'a yolyib'anhq'uinal yic tzak'anek' co pac d'a eb' yujto smilnac onh cham eb'? xchi eb'."
        },
        {
            "number": "11",
            "text": "Ichato chi' b'ian, ix ak'ji junjun spichul eb' sacsac. Ix alji d'a eb' to syik' jab'ocxo yip eb', masanto ol tz'acvoc sb'isul eb' yetcreyenteal eb', aton eb' d'inhan smiljicham icha eb' chi', aton eb' tz'ak'an servil Cristo icha eb' chi'."
        },
        {
            "number": "12",
            "text": "Ix vilani, ayic ix sd'inhchitanel jun svaquil spixul chi', ix vab'ani, ix ek' jun nivan quixcab'. Axo k'u, ix q'uik'b'iel icha nok' lopil. Axo q'uen uj chac ix aj q'ueen icha chik'."
        },
        {
            "number": "13",
            "text": "Axo q'uen k'anal, ix laj emta ranhaljoc q'ueen d'a yolyib'anhq'uinal tic. Icha tz'aj yemta sat te' higo vanxo slajvieq'ui a tz'ib'xi te' yuj ik', icha chi' ix aj yemta q'ueen."
        },
        {
            "number": "14",
            "text": "Icha tz'aj schulji junoc uum, icha chi' ix aj satjiel satchaanh. Axo masanil lum vitz yed' juntzanh lum luum ay d'a snanhal a a', ix laj ik'jiel lum d'a yed'tal."
        },
        {
            "number": "15",
            "text": "Axo eb' rey d'a yolyib'anhq'uinal tic, ix laj sk'ub'ejel sb'a eb' d'a yoltac q'uen nivac nhaq'ueen yed' d'a caltac q'ueen d'a tzalquixtac. Icha pax chi' ix yutej sb'a masanil eb' nivac vinac, eb' b'eyum, eb' yajal yed' eb' ay yelk'ochi. Vach'chom eb' checab' yaji, vach'chom pax eb' yic sb'a, ix laj b'at eb' smasanil elelal."
        },
        {
            "number": "16",
            "text": "Ix laj yalan eb' icha tic: --Comonoc scot lum nivac vitz tic yed' q'uen nivac tenam tic d'a quib'anh tzonh sk'ub'anel d'a jun k'ojanem d'a sk'ojnub', tzonh scolan pax el d'a yoval sk'ol jun Calnel sb'i chi'."
        },
        {
            "number": "17",
            "text": "Yujto ix javi jun k'ual te nivan yelk'ochi yic syak'ancot yoval sk'ol Dios d'a quib'anh. Malaj junoc mach ol techaj jun k'ual chi' yuuj, xchi eb'."
        }
    ]
}