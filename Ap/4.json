{
    "chapter": "4",
    "verses": [
        {
            "number": "1",
            "text": "Ix lajvi chi' ix vilani ay jun puerta jacan d'a satchaanh. Axo jun lajan yoch sjaj icha q'uen trompeta, aton jun ix b'ab'laj alan d'ayin d'a sb'ab'elal, a' ix alanxiemta d'ayin icha tic: --Q'ueanhcot d'a tic. Ol in ch'ox d'ayach juntzanh tastac yovalil ol ujoc ayic ol lajvoc juntzanh tic, xchi d'ayin."
        },
        {
            "number": "2",
            "text": "Ix javi spoder Yespíritu Dios d'a vib'anh, ix vilan jun despacho d'a satchaanh, ay jun mach k'ojanem d'ay."
        },
        {
            "number": "3",
            "text": "A jun k'ojanem chi', lajan yilji icha q'uen jaspe, ma q'uen cornalina, veei yilji. Axo d'a jun k'ojnub' chi' oyanoch jun chacpan toxonhej stziquiqui, icha q'uen esmeralda."
        },
        {
            "number": "4",
            "text": "Axo d'a spatic yichanh, oyanoch 24 xila icha yic eb' yajal. Ata' k'ojjab'em 24 eb' ichamtac vinac, te sac spichul eb'. Ayq'ue junjun corona oro d'a sjolom junjun eb'."
        },
        {
            "number": "5",
            "text": "Tz'el copoljoc k'ak' d'a jun k'ojnub' chi' yed' juntzanhxo tas ix laj nhilili, nhilili sk'anh pax k'u. Ay uque' nivac candil ayoch sk'ak'al d'a yichanh k'ojnub' chi', aton Yespíritu Dios yucvanhil."
        },
        {
            "number": "6",
            "text": "Aypaxek' junxo tas d'a yichanh, yaxd'ujinac icha junoc nhajab', ma icha q'uen nen. Axo d'a snanhal jun despacho chi' yed' d'a stz'ey, ay chanhvanh querubín, aynhej yol sat eb' d'a spatic yichanh."
        },
        {
            "number": "7",
            "text": "A jun b'ab'el querubín lajan icha nok' choj. A schab'il, lajan icha nok' quelem vacax. A yoxil, lajan yilji sat yed' sat anima. Axo schanhil, lajan icha nok' d'iv sjenhvi."
        },
        {
            "number": "8",
            "text": "A chanhvanh eb' chi', vactac sk'axil junjun eb'. Aynhej yol sat eb' d'a spatic yed' d'a yool. k'ual d'ak'val yalan eb' icha tic: A Cajal co Diosal, Axonhej val, masanil tas syal yuuj. Aynhejtaxon ek' d'a yichb'anil, aypaxek' ticnaic, toto pax ol javoc, xchi eb'."
        },
        {
            "number": "9",
            "text": "A eb' querubín chi' schanhvanhil syal eb' to a Dios k'ojanem d'a yol jun despacho aynhej ek' d'a masanil q'uinal, te nivan spoder, te nivan pax yelk'ochi, syak'anpax yuj diosalil eb' d'ay."
        },
        {
            "number": "10",
            "text": "Juntac el syal eb' icha chi', tz'em nhojjab' eb' 24 ichamtac vinac chi' d'a yichanh Dios aynhej ek' d'a masanil q'uinal, syak'anpaxem sb'a eb' d'ay. Syak'anem scorona eb' d'a yichanh sdespacho chi', syalan eb' icha tic d'ay:"
        },
        {
            "number": "11",
            "text": "Ach Cajal, co Diosal, smoj tz'alji d'ayach to nivan a vach'il, nivan elk'ochi, nivan pax a poder. Yujto a ach a b'onac masanil tas. Aynhejek' masanil tastac yujto icha chi' a gana, yuj chi' b'ob'il uuj, xchi eb'."
        }
    ]
}