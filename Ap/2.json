{
    "chapter": "2",
    "verses": [
        {
            "number": "1",
            "text": "Ix yalan Jesús t'ayin: Tz'ib'ejb'at t'a in checab' ayek' t'a skal eb' creyente t'a chonhab' Éfeso icha tik. Ha jun yamjinacq'ue uque' k'anal t'a svach' k'ab', aton jun sb'eyek' t'a skal uque' sb'achnub' candil nab'a oro, a tz'alan t'ayex:"
        },
        {
            "number": "2",
            "text": "Vojtac masanil tas tze k'ulej. Vojtac to tzeyak' val och t'a e k'ol e munlaj t'a yic Dios, te niwan pax tzeyutej e k'ol eyak'an techajoc, max e chapaxoch eb' manh wach'oc t'a e cal. Vojtac paxi to ix laj eyak' proval eb' syaloch sb'a in checab'oc. Ix ilchajelta eyuuj to yes eb'."
        },
        {
            "number": "3",
            "text": "Vuujnhej te niwan yaelal sjavi t'a eyib'anh, palta tzeyak' techajoc, max eyak'paxlaj chab'ax e k'ool."
        },
        {
            "number": "4",
            "text": "Palta ay val syal janik' in k'ool t'ayex, yujto maxtzac in e xajanej icha t'a sb'ab'elal."
        },
        {
            "number": "5",
            "text": "Yuj chi' naeccoti, chajtil eyaji ayic manto chab'ax e k'ool. Naec e b'a, b'oecxi e b'a icha t'a yalanhtaxo. Tato max e na e b'a, elanhchamel ol in javoc t'ayex, ol vik'anel sb'achnub' e candil t'a yet'tal."
        },
        {
            "number": "6",
            "text": "Palta ay jun wach' tze k'ulej svila', yujto a sb'eyb'al eb' nicolaíta tze chaqueli, icha svutej in chacanpaxel a in tik."
        },
        {
            "number": "7",
            "text": "Masanil mach tz'ab'ani, yak'ocab'och schiquin t'a tas syal Espíritu t'a junjun iglesia. Ha eb' ol ak'an techajoc, ol vak' sat jun te te' yic q'uinal t'a junelnhej slo eb'. Ha jun te te' chi', ha t'a svach'ilal Dios ayek' te', xchi Jesús t'ayin."
        },
        {
            "number": "8",
            "text": "Ix yalanxi Jesús t'ayin: Tz'ib'ejb'at t'a in checab' ayek' t'a skal eb' creyente t'a chonhab' Esmirna icha tik: Ha jun mach b'ab'el t'a yichanh smasanil, slajvub' paxi, aton jun chamnac, palta pitzvinacxi, a tz'alan t'ayex icha tik:"
        },
        {
            "number": "9",
            "text": "Vojtac jantac syaelal sjavi t'a eyib'anh. Te meb'a' ex, palta val yel te b'eyum ex. Vojtac paxi chajtil tz'aj e b'uchji yuj eb' syaloch sb'a israelal, palta a smolanil eb' chi' yic vinh Satanás yaji."
        },
        {
            "number": "10",
            "text": "Manh ex xiv yuj juntzanh yaelal ol javoc t'a eyib'anh. Yujto ayex ol ex ak'joc och t'a preso yuj vinh diablo yuj eyak'ji proval. Lajunhe' k'u ol ex och t'a syaelal. Palta k'anab'ajumnhej tzeyutej e b'a masanto t'a chamel. Tato icha chi' tzeyutej e b'a, ol vak' spac t'ayex, aton e q'uinal t'a junelnhej."
        },
        {
            "number": "11",
            "text": "Masanil mach tz'ab'ani, yak'ocab' och schiquin t'a tas syal Espíritu t'a junjun iglesia. Ha eb' ol ak'an techajoc, manhxo ol yab'laj syail eb' t'a junxo schab'il chamel, xchi Jesús t'ayin."
        },
        {
            "number": "12",
            "text": "Ix yalanpax Jesús t'ayin: Tz'ib'ejb'at t'a in checab' ayek' t'a skal eb' creyente t'a Pérgamo icha tik: Ha jun ay yespada te jay ye t'a schab'il pak'anh, a tz'alan t'ayex:"
        },
        {
            "number": "13",
            "text": "Vojtac b'ajtil ayex eq'ui. Ay ex ek' t'a jun chonhab' b'aj syak' yajalil vinh Satanás, palta anheja' tzin e k'anab'ajej. Ha vinhaj Antipas, yak'nac val testigoal sb'a vinh vuuj. Milb'ilcham vinh t'a e cal b'aj ayek' vinh Satanás chi', palta anheja' tek'an ix eyutej e b'a t'ayin."
        },
        {
            "number": "14",
            "text": "Palta ayto juntzanh e paltail svila', yujto ayex tzato eyak'och e chiquin t'a sk'ayb'ub'al vinhaj Balaam. Ha vinh ak'jinac sk'ool vinhaj Balac ayic yak'annac juvoquel eb' israel vinh. Yuj vinhaj Balac chi', schinac juntzanh nok' eb', juntzanh nok' tz'ak'ji t'a scomon diosal eb'. Emnac pax eb' ajmulal."
        },
        {
            "number": "15",
            "text": "Anheja' ayex pax tzeyak'och e pensar t'a sk'ayb'ub'al eb' nicolaíta."
        },
        {
            "number": "16",
            "text": "Yuj chi', naec e b'a ticnaic, tato maay, elanhchamel ol in javoc t'ayex, ol vak'an oval yet' eb' icha chi' sk'ulej. Ha jun espada ayelta t'a yol in ti', a ol vak'lab'ej."
        },
        {
            "number": "17",
            "text": "Masanil mach tz'ab'ani, yak'ocab' och schiquin t'a tas syal Espíritu t'a junjun iglesia. Ha eb' ol ak'an techajoc, ol vak' jun maná sva eb', aton jun k'ub'aneli. Ol vak'anpax junjunoc q'uen q'ueen sacsac t'a eb'. Ha t'a jun q'ueen chi' tz'ib'ab'iloch jun ak' b'i malaj mach ojtannac. Ha eb' ol chaan yico', anhej eb' ol ojtacaneloc, xchi Jesús t'ayin."
        },
        {
            "number": "18",
            "text": "Ix yalanxi Jesús t'ayin: Icha tik tzutej a tz'ib'anb'at t'a in checab' ayek' t'a skal eb' creyente t'a chonhab' Tiatira: Ha Yuninal Dios icha k'ak' yol sat, haxo yoc toxonhej sveei icha q'uen bronce, a tz'alan jun tik t'ayex:"
        },
        {
            "number": "19",
            "text": "Vojtac masanil tas tze k'ulej. Tzin e xajanej. Tzin eyak'anoch t'a e k'ool. Tzin eyak'anpax servil. Tek'an val tzeyutej e b'a eyak'an techajoc. Vojtac to ek'alto tzex munlaj ticnaic icha t'a yalanhtaxo."
        },
        {
            "number": "20",
            "text": "Palta ay janik' tas tzin na t'a e patic, yujto tze chaoch ix Jezabel t'a e cal. Ha jun ix chi', syaloch sb'a ix schecab'oc Dios, palta tonhej syak' musansatil eb' in checab' ix. Yujto a ix tz'ak'an sk'ool eb' yic tz'em eb' ajmulal, scuchb'an pax eb' ix schi juntzanh nok' nok' tz'ak'ji silab'il t'a juntzanh comon dios."
        },
        {
            "number": "21",
            "text": "Nivan ix vutej in k'ool t'a ix, talaj sna sb'a ix yuj jun yajmulal chi', palta malaj sgana ix sna sb'ha t'a smul chi'."
        },
        {
            "number": "22",
            "text": "Yuj chi' ol vak'och syaelal ix, ol b'atcan ix t'a sat ch'at. Yed' pax eb' sk'ulan ajmulal chi' yet' ix, tato manh ol sna sb'a eb', tato max yactejcan eb' sk'ulan icha sk'ulej ix chi', ol vak'pax val och syaelal eb'."
        },
        {
            "number": "23",
            "text": "Anhejtona' ol vak'pax miljoccham eb' yune' ix. Icha chi' ol aj in yojtacanel eb' creyente t'a junjun iglesia to a in tik vojtac masanil tas ay t'a spensar eb' yet' tastac sna eb'. Ol yojtaquejpaxel eb' to a in tik ol vak' spac t'ayex junjun ex ato syala' tas tze k'ulej."
        },
        {
            "number": "24",
            "text": "Palta a exxo aj Tiatira ex chi', a ex ton max eyak'och e pensar t'a sk'ayb'ub'al jun ix chi', aton juntzanh k'ayb'ub'al syal eb' to yic vinh Satanás yaji, manh comonoc tz'ojtacajeli. Palta a exxo max eyak'och e b'a yet' eb', anhej jun tik svalb'at t'ayex: Wach'nhej tzeyutej e b'a masanto ol in jaxoc, manhxa junocxo checnab'il syal valanb'at t'ayex."
        },
        {
            "number": "25",
            "text": "Ha eb' ol ak'an techaj sk'ulan icha in gana masanto t'a slajvub', aton eb' ol vak'och yopisio yak'an yajalil t'a juntzanh nación."
        },
        {
            "number": "26",
            "text": "Icha yutejnac in Mam yak'an vopisio, icha chi' ol vutoc vak'an yopisio eb'. Yuj chi' ol yak' yajalil eb', manhxo ol ok'laj sk'ool eb'. Ol satel juntzanh nivac nación chi' eb', icha tz'aj smak'jipoj junok lum chen yet' junok q'uen k'ococh."
        },
        {
            "number": "27",
            "text": "Anhejtona' ol vak'pax jun q'uen nit k'anal t'a eb'."
        },
        {
            "number": "28",
            "text": "Masanil mach tz'ab'ani, yak'ocab' och schiquin t'a tas syal Espíritu t'a junjun iglesia, xchi Jesús t'ayin."
        }
    ]
}