{
    "chapter": "15",
    "verses": [
        {
            "number": "1",
            "text": "Ix vilan junxo yechel te niwan yelk'och t'a satcha’anh. Ix te sat in k'ool vilani. Ay ucvanh ángel ol ik'ancot uque' slajvub' yaelal. Yuj uque' yaelal chi' ol tz'acvoquelk'och yoval sk'ool Dios."
        },
        {
            "number": "2",
            "text": "Ix vilanpax jun icha ha' mar yilji calan yaj yet' k'ak'. Axo t'a stz'ey jun chi' ay juntzanh linhjab' eq'ui, aton eb' ix stek'b'ej sb'ha t'a yichanh jun Nok' sb'i chi', maj yak'paxemlaj sb'a eb' t'a yechel. Maj schaochlaj snumeroal sb'i eb' t'ay. Van sonan eb' yet' juntzanh yarpa ix ak'ji yuj Dios."
        },
        {
            "number": "3",
            "text": "Ix sb'itan jun b'it eb' sb'itejnac winhaj Moisés, aton winh schecab' Dios yet' pax jun b'it yic jun Calnel sb'i. Icha tik syal jun b'it chi': Ach Cajal, ach co Diosal, masanil tas syal uuj. Te niwan yelk'och masanil tas ix a k'ulej. Ste sat co k'ool quilani. Te yel, tojolnhej pax a b'eyb'al, Ha ach sReyal ach junjun nación."
        },
        {
            "number": "4",
            "text": "¿Tocval ay junok mach max xiv t'ayach Mamin? ¿Toc ay junok mach max alan wach' lolonel t'ayach, yujto a achnhej te wach' ach? Ol cot eb' anima t'a junjun nación, ol ul em cuman eb' t'ayach, yujto chequelxo yaji to te tojolnhej tzutej a ch'olb'itan yaji, xchi eb'."
        },
        {
            "number": "5",
            "text": "Ixlajwi chi' ix vilan sjacvi stemplo Dios t'a satcha’anh, aton scajnub' yic strato Dios."
        },
        {
            "number": "6",
            "text": "Ata' ix elta ucvanh eb' ángel ol ik'ancot uque' yaelal, junjun yic junjun eb'. Ayoch junjun sacsac pichul yuj eb' te tziquiqui. Ay junjun tzek'ul nab'a oro ayoch t'a snhi' sk'ool junjun eb'."
        },
        {
            "number": "7",
            "text": "Ay jun t'a skal eb' chanhvanh querubín chi' ix ak'an junjun uk'ab' nab'a oro t'a junjun eb' ángel chi'. Ha junjun uk'ab' ix ak'ji chi' t'a eb', b'ut'an t'a juntzanh nivac yaelal yuj yoval sk'ool Dios, aton Dios aynhejek' t'a junelnhej."
        },
        {
            "number": "8",
            "text": "Ix te em numan tab' t'a yol stemplo Dios chi' yuj stab'il stziquiquial yet' spoder. Malaj junok mach syal scomon och ta', masanto ix lajviek' uque' yaelal yet'nac eb' ángel chi' yucvanhil."
        }
    ]
}