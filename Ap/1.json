{
    "chapter": "1",
    "verses": [
        {
            "number": "1",
            "text": "A jun libro tic tz'alan yuj juntzanh tas ak'b'il entregar d'a Jesucristo yuj Dios yic scojtaquejel a onh schecab' onh tic. A juntzanh syal tic toxo ol ujoc. A Jesús chi' ix checancot jun yángel yal juntzanh tic d'ayin a in Juan in schecab' in tic."
        },
        {
            "number": "2",
            "text": "Svak' testigoal in b'a yuj tas ix vila' yed' yuj tas ix yal Dios yed' pax yuj tas ix yal Jesucristo."
        },
        {
            "number": "3",
            "text": "A jun libro tic, a Dios ix ak'an tz'ib'chajoc. Yuj chi' a eb' tz'avtani yed' eb' tz'ab'ani, tato sk'anab'ajej eb' tas syala', te vach' yic eb', yujto toxo ol ujoc juntzanh syal tic."
        },
        {
            "number": "4",
            "text": "A in Juan in tic, tzin tz'ib'ejb'at d'ayex ex yicxo Dios d'a uque' iglesia d'a yol yic Asia. Yak'ocab' svach'k'olal Dios yed' sjunk'olal d'ayex. A Dios ayek' ticnaic, aytaxoneq'ui, toto pax ol javoc. Yak'ocab' svach'k'olal ucvanh eb' espíritu ayek' d'a yichanh b'aj k'ojanem Dios d'ayex."
        },
        {
            "number": "5",
            "text": "Axo Jesucristo, aton testigo te yelnhej syala', yak'ocab' svach'k'olal yed' sjunk'olal d'ayex. A b'ab'laj pitzvinac pax d'a scal eb' chamnac. A Yajal yaj d'a eb' yajal d'a yolyib'anhq'uinal tic. Te xajan onh yuuj. Ix yik'canel co mul yed' schiq'uil,"
        },
        {
            "number": "6",
            "text": "onh yak'anoch schonhab'oc yic tzonh och sacerdoteal, yic scak' servil Dios, aton Smam. Calec to te nivan yelk'och Jesucristo, te ay spoder d'a masanil q'uinal. Amén."
        },
        {
            "number": "7",
            "text": "A Cristo toxo ol javoc d'a scal asun. Masanil eb' anima ol ilan sjavi. Yed' pax eb' tecjinacchamoc, ol yil eb' sjavi. Axo eb' anima d'a junjun chonhab' d'a yolyib'anhq'uinal tic, ayic ol yilan eb', ol laj ok' eb'. Val yel icha chi' ol ajoc. Amén."
        },
        {
            "number": "8",
            "text": "A in ton tic b'ab'el in d'a smasanil, anheja' slajvub' in paxi. Icha chab' letra, A yed' Zeta, icha chi' vaji, xchi Dios Cajal, aton syal yuj smasanil. Ayek' ticnaic, aytaxoneq'ui, toto pax ol javoc."
        },
        {
            "number": "9",
            "text": "A in Juan in tic, cuk'tac co b'a eyed'oc. Quetb'eyum co b'a cab'an syail. Anhejtona' quetb'eyum pax co b'a d'a yol sk'ab' Dios. Junxonhej scutej co chaan co tek'anil syak' Jesucristo d'ayonh. A junel, preso vaj d'a jun lugar scuchan Patmos, d'a snanhal a' mar, yujnhej to svalel slolonel Dios, svak'anpax testigoal in b'a yuj Jesucristo."
        },
        {
            "number": "10",
            "text": "Axo d'a sk'ual Cajal, ix javi spoder Yespíritu Dios d'a vib'anh. Ix vab'ani, ay jun te chaanh ix avaj d'a in patic, icha yok' junoc q'uen trompeta."
        },
        {
            "number": "11",
            "text": "Ix yalan d'ayin: A tas van ilan tic, tz'ib'ejcan d'a ch'anh uum. Tzak'anb'at d'a eb' creyente d'a uque' iglesia: Aton d'a Éfeso, d'a Esmirna, d'a Pérgamo, d'a Tiatira, d'a Sardis, d'a Filadelfia yed' d'a Laodicea, xchi d'ayin."
        },
        {
            "number": "12",
            "text": "Ix lajvi chi', ix in b'at q'uelnaj d'a in patic, ix vilani mach jun tz'avaj chi' d'ayin. Axo ix vilani, ay uque' sb'achnub' candil nab'a oro."
        },
        {
            "number": "13",
            "text": "Axo d'a snanhal juntzanh b'achnub' chi', ay jun icha anima yilji. Ayoch jun spichul jucan, ayemk'och d'a yib'anh yoc. Ayoch jun tzek'ul nab'a oro levan sat d'a snhi' sk'ool."
        },
        {
            "number": "14",
            "text": "Axo xil sjolom, icha nok' sacsac lana, icha pax saquil q'uen sacb'at. Axo yol sat, lajan yilji icha te' k'ak'."
        },
        {
            "number": "15",
            "text": "Axo yoc, toxonhej sveei yilji icha q'uen bronce snhusji d'a yol horno, snhicjipaxel smical. Toxonhej snhilili sjaj sloloni, icha sk'anh yem a' nivac pajav."
        },
        {
            "number": "16",
            "text": "Yed'nacq'ue uque' k'anal d'a svach' k'ab'. A d'a yol sti' ayelta jun espada jay ye d'a schab'il pak'anh. A sat, copopi yilji icha yoc k'u stup yoc co sat quilani."
        },
        {
            "number": "17",
            "text": "Ayic ix vilan chi', in telvi, icha chamnac in aj d'a yichanh. Palta ix yak'anq'ue svach' k'ab' d'a vib'anh, ix yalan d'ayin: --Manh ach xivoc. A in ton tic b'ab'el in d'a smasanil, slajvub' in paxi."
        },
        {
            "number": "18",
            "text": "Pitzan in, milb'il in chamoc palta pitzvinaquinxi d'a junelnhej. A d'ayin ay sllaveal yic chamel yed' jun lugar b'aj ay eb' chamnac."
        },
        {
            "number": "19",
            "text": "Tz'ib'ejcan juntzanh ix il tic: Aton juntzanh ayek' ticnaic yed' juntzanh toto ol ujoc."
        },
        {
            "number": "20",
            "text": "Ol val d'ayach tas syalelk'och uque' k'anal ix il d'a in vach' k'ab' yed' pax uque' sb'achnub' candil nab'a oro ix ila'. A uque' k'anal chi', aton eb' ucvanh in checab' d'a uque' iglesia sch'oxo'. Axo uque' sb'achnub' candil chi', aton uque' iglesia chi' sch'oxo'."
        }
    ]
}