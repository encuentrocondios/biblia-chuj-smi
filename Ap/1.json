{
    "chapter": "1",
    "verses": [
        {
            "number": "1",
            "text": "Ha jun libro tik tz'alan yuj juntzanh tas ak'b'il entregar t'a Jesucristo yuj Dios yic scojtaquejel a onh schecab' onh tik. Ha juntzanh syal tik toxo ol ujok. Ha Jesús chi' ix checancot jun yángel yal juntzanh tik t'ayin a in Juan in schecab' in tik."
        },
        {
            "number": "2",
            "text": "Swak' testigoal in b'a yuj tas ix wila'' yet' yuj tas ix yal Dios yet' pax yuj tas ix yal Jesucristo."
        },
        {
            "number": "3",
            "text": "Ha jun libro tik, ha Dios ix ak'an tz'ib'chajoc. Yuj chi' a heb' tz'avtani yet' heb' tz'ab'ani, tato sk'anab'ajej heb' tas syala', te wach' yic heb', yujto toxo ol ujok juntzanh syal tik."
        },
        {
            "number": "4",
            "text": "Ha in Juan in tik, tzin tz'ib'ejb'at t'ayex ex yicxo Dios t'a uque' iglesia t'a yol yic Asia. Yak'ocab' swach'k'olal Dios yet' sjunk'olal t'ayex. Ha Dios ayek' ticnaik, aytaxoneq'ui, toto pax ol jawok. Yak'ocab' swach'k'olal ucwanh heb' espíritu ayek' t'a yichanh b'aj k'ojanem Dios t'ayex."
        },
        {
            "number": "5",
            "text": "Axo Jesucristo, aton testigo te yelnhej syala', yak'ocab' swach'k'olal yet' sjunk'olal t'ayex. Ha b'ab'laj pitzwinac pax t'a skal heb' chamnac. Ha Yajal yaj t'a heb' yajal t'a yol yib'anhk’inal tik. Te xajan onh yuj. Ix yik'canel ko mul yet' schiq'uil,"
        },
        {
            "number": "6",
            "text": "onh yak'anoch schonhab'oc yic tzonh och sacerdoteal, yic skak' serwil Dios, aton Smam. Calec to te niwan yelk'och Jesucristo, te ay spoder t'a masanil k 'inal. Amén."
        },
        {
            "number": "7",
            "text": "Ha Cristo toxo ol jawok t'a skal asun. Masanil heb' anima ol ilan sjawi. Yed' pax heb' tecjinacchamoc, ol yil heb' sjawi. Axo heb' anima t'a junjun chonhab' t'a yol yib'anhk’inal tik, ayic ol yilan heb', ol laj ok' heb'. Val yel icha chi' ol ajoc. Amén."
        },
        {
            "number": "8",
            "text": "Ha in ton tik b'ab'el in t'a smasanil, anheja' slajwub' in paxi. Icha chab' letra, Ha yet' Zeta, icha chi' waji, xchi Dios Kajal, aton syal yuj smasanil. Ayek' ticnaik, aytaxoneq'ui, toto pax ol jawok."
        },
        {
            "number": "9",
            "text": "Ha in Juan in tik, cuk'tac ko b'a eyed'oc. Quetb'eyum ko b'a cab'an syail. Anhejtona' quetb'eyum pax ko b'ha t'a yol sk'ab' Dios. Junxonhej scutej ko chaan ko tek'anil syak' Jesucristo t'ayonh. Ha junel, preso waj t'a jun lugar scuchan Patmos, t'a snanhal ha' mar, yujnhej to swalel slolonel Dios, swak'anpax testigoal in b'a yuj Jesucristo."
        },
        {
            "number": "10",
            "text": "Axo t'a sk'ual Kajal, ix jawi spoder Yespíritu Dios t'a wib'anh. Ix wab'ani, ay jun te chaanh ix awaj t'a in patic, icha yok' junok k'een trompeta."
        },
        {
            "number": "11",
            "text": "Ix yalan t'ayin: Ha tas wan ilan tik, tz'ib'ejcan t'a ch'anh uum. Tzak'anb'at t'a heb' creyente t'a uque' iglesia: Aton t'a Éfeso, t'a Esmirna, t'a Pérgamo, t'a Tiatira, t'a Sardis, t'a Filadelfia yet' t'a Laodicea, xchi t'ayin."
        },
        {
            "number": "12",
            "text": "Ixlajwi chi', ix in b'at k'elnaj t'a in patic, ix wilani mach jun tz'awaj chi' t'ayin. Axo ix wilani, ay uque' sb'achnub' candil nab'a oro."
        },
        {
            "number": "13",
            "text": "Axo t'a snanhal juntzanh b'achnub' chi', ay jun icha anima yilji. Ayoch jun spichul jucan, ayemk'och t'a yib'anh yoc. Ayoch jun tzek'ul nab'a oro lewan sat t'a snhi' sk'ool."
        },
        {
            "number": "14",
            "text": "Axo xil sjolom, icha nok' sacsac lana, icha pax saquil k'een sacb'at. Axo yol sat, lajan yilji icha te' k'ak'."
        },
        {
            "number": "15",
            "text": "Axo yoc, toxonhej sweei yilji icha k'een bronce snhusji t'a yol horno, snhicjipaxel smical. Toxonhej snhilili sjaj sloloni, icha sk'anh yem ha' niwac pajav."
        },
        {
            "number": "16",
            "text": "Yed'nack'e uque' k'anal t'a swach' k'ab'. Ha t'a yol sti' ayelta jun espada jay ye t'a schab'il pak'anh. Ha sat, copopi yilji icha yoc k'u stup yoc ko sat quilani."
        },
        {
            "number": "17",
            "text": "Ayic ix wilan chi', in telwi, icha chamnac in aj t'a yichanh. Palta ix yak'ank'e swach' k'ab' t'a wib'anh, ix yalan t'ayin: --Manh ach xiwoc. Ha in ton tik b'ab'el in t'a smasanil, slajwub' in paxi."
        },
        {
            "number": "18",
            "text": "Pitzan in, milb'il in chamoc palta pitzwinaquinxi t'a junelnhej. Ha t'ayin ay sllaweal yic chamel yet' jun lugar b'aj ay heb' chamnac."
        },
        {
            "number": "19",
            "text": "Tz'ib'ejcan juntzanh ix il tik: Aton juntzanh ayek' ticnaik yet' juntzanh toto ol ujok."
        },
        {
            "number": "20",
            "text": "Ol wal t'ayach tas syalelk'och uque' k'anal ix il t'a in wach' k'ab' yet' pax uque' sb'achnub' candil nab'a oro ix ila'. Ha uque' k'anal chi', aton heb' ucwanh in checab' t'a uque' iglesia sch'oxo'. Axo uque' sb'achnub' candil chi', aton uque' iglesia chi' sch'oxo'."
        }
    ]
}