{
    "chapter": "18",
    "verses": [
        {
            "number": "1",
            "text": "Ixlajwi chi', ix wilan junxo ángel ix cot t'a satcha’anh ix em t'a yol yib'anhk’inal. Te ay yopisio. Ix sakb'i yol yib'anhk’inal yuj stziquiquial."
        },
        {
            "number": "2",
            "text": "Te chaanh ix yala': Ix satel chonhab' Babilonia. Malaj junocxo icha chi', palta ix lajwieli. Ix ochcan schonhab'oc heb' enemigo. Toxo ix ochcan scajnub'oc heb' espíritu chuk. Ix ochcan so'oc nok' much yajb'entac."
        },
        {
            "number": "3",
            "text": "Yujto masanil nación ix och uk'umanhil yuj swinoal te ov, aton yajmulal. Axo heb' niwac yajal t'a yol yib'anhk’inal, ix em heb' t'a ajmulal yet'oc. Axo masanil heb' chonhwajum, ix och heb' ricoal yuj, yujto manhxo jantacoc tas ix sman heb' aj chonhab' chi' yic syak'an sgana heb', xchi jun ángel chi'."
        },
        {
            "number": "4",
            "text": "Ixlajwi chi', ix wab'an yoch junxo av t'a satcha’anh. Ix yalani: Ha exxo ex in chonhab', elanhec ta', yic wach' manh ol ex och locan t'a masanil tas manh wach'oc tz'el sk'ulani, yic manh ol ex tz'ab'at eyab'an syail yet'oc."
        },
        {
            "number": "5",
            "text": "Yujto a juntzanh smul chi', ix te molchaji, masanto ix k'eul t'a satcha’anh, yuj chi' ix najicot schucal chi' yuj Dios."
        },
        {
            "number": "6",
            "text": "Icha ix yutej sb'ha t'a juntzanhxo, icha chi' tzeyutej eyak'an spak t'ay. Tz'acan tzeyutej eyak'an spak t'ay. Ha jun yuk'ab' ix yak'lab'ej yak'an t'a juntzanhxo chonhab', ek'alocab'to tzeyutej eyak'anxi t'ay."
        },
        {
            "number": "7",
            "text": "Yujto ix yik'chaanh sb'a sik'lab'il, anhej t'a b'eyumal ix yak'och spensar, yuj chi' icha chi' tzeyutej eyak'anoch syaelal yet' scusk'olal. Ina to ix sna' icha tik: Ha in tik, reina in. k'ojan in em t'a in k'ojnub'. Manh in lajanoc icha junok ix ix chamnac yetb'eyum. Malaj b'ak'uinh ol wil jab'oc syaelal, xchi."
        },
        {
            "number": "8",
            "text": "Yuj chi', junnhej k'ual ol aj sja yaelal t'a yib'anh, chamel, ok'el yet' wejel. Ol nhusjoctz'ha t'a skal k'ak', haxo slajwiel chi'. Icha chi' ol aj sja t'a yib'anh, yujto ol ch'olb'itaj yuj jun te niwan spoder, aton Dios Kajal, xchi jun av chi'."
        },
        {
            "number": "9",
            "text": "Ha heb' niwac yajal t'a yol yib'anhk’inal, ix em heb' ajmulal yet' jun ix ix chi'. Locan heb' t'a sb'eyumal. Axo ol yilan heb' sk'e stab'il stz'ai, ol laj ok' heb'. Ol laj siq'uik'oc heb' yok' yuj ix."
        },
        {
            "number": "10",
            "text": "Najatto ol cotcan linhjab' heb' yuj xiwelal yuj jun yaelal chi'. Ol yalan heb' icha tik: Ay..., ob'iltac jun niwan chonhab' Babilonia tik. Te ay yip, te niwan yelk'ochi, palta t'a wal jun rato ix ja syaelal, xchamxonhej heb'."
        },
        {
            "number": "11",
            "text": "Ol kus masanil heb' chonhwajum yuj, ol ok' heb' yujto manhxalaj mach ol manan schonh heb' chi'."
        },
        {
            "number": "12",
            "text": "Ha tastac ix schonh heb' t'ay: Aton k'een oro, k'een plata, juntzanh k'een caro stojol, k'een perla, juntzanh k'apac lino te wach' yet' k'apac sera, juntzanh k'apac k'ik'mutz'inac, masanil te te' suk'uq'ui sjab', masanil juntzanh tas sb'o yet' marfil, te te' te ay stojol, k'een bronce, k'een hierro yet' k'een mármol."
        },
        {
            "number": "13",
            "text": "Ay pax canela yet' juntzanhxo sumumi swaji, ma yuk'ji yet' pax juntzanh suk'uq'ui sjab' snhusji, mirra yet' yal suk'uq'ui sjab'. Ay pax wino, yaceiteal te' oliwo yet' juntzanh harina te wach' yet' ixim trigo. Ay nok' cuchum icatz, ay pax nok' calnel yet' nok' chej. Ay carreta. Ay pax heb' checab' yaji. Wach'chom anima heb', palta schonhjiel heb'."
        },
        {
            "number": "14",
            "text": "Ol yal heb' chonhwajum chi' yuj jun chonhab' chi' icha tik: Ha wal masanil tas te nib'ab'il yuj ix sateli. Masanil sb'eyumal yet' juntzanhxo tas wach' ix laj satpaxel smasanil t'a junelnhej, xchi heb'."
        },
        {
            "number": "15",
            "text": "Ha heb' ix chonhan juntzanh chi', aton heb' ix laj och b'eyumal t'a spatic jun chonhab' chi', najatto ol cotcan heb' yuj xiwelal yuj jun syaelal chi'. Ol laj ok' heb'. Ol laj siq'uik'oc heb' yoq'ui."
        },
        {
            "number": "16",
            "text": "Ol laj yal heb' icha tik: Ay..., ob'iltac wal jun niwan chonhab' tik. Lajan icha junok ix ix a lino pichul ayoch yuj. Ay k'ik'mutz'inac. Ay chacchac. Nab'a oro, k'een k'een sweei ayoch t'ay. Aypaxoch juntzanhxo k'een k'een caro stojol yet' juntzanh perla."
        },
        {
            "number": "17",
            "text": "Palta junnhej rato ix lajwiel masanil sb'eyumal jun chonhab' chi', xcham heb'. Masanil heb' yajal te' barco yet' heb' ayoch t'a yol te' yet' heb' smunlaj yet' syamk'ab'il te', aton masanil heb' smunlaj t'ha ha' mar, najatto ol cotcan heb' smasanil."
        },
        {
            "number": "18",
            "text": "Ayic ol yilan heb' sk'e stab'il jun chonhab' chi' stz'ai, ol awaj chaanh heb': Malaj b'aj ay junok chonhab' stzak'wan icha jun niwan chonhab' tik, xcham heb'."
        },
        {
            "number": "19",
            "text": "Ol laj slanhank'e pokok heb' t'a sjolom yuj scusk'olal. Ol laj te ok' heb'. Ol laj siq'uik'oc heb' yoq'ui. Ol awaj chaanh heb': Ay..., ob'iltac wal jun niwan chonhab' tik. Masanil heb' ay sbarco t'ha ha' mar, ix laj och heb' b'eyumal yuj masanil tastac ay t'ay, palta junnhej rato ix lajwieli, xcham heb'."
        },
        {
            "number": "20",
            "text": "Ix wab'an yalchaji: Ex aj satcha’anh, tzalajanhec yuj tas ix utaj jun chonhab' tik, yet' ex schecab' Jesucristo yet' ex yalumalel slolonel Dios yet' ex yic exxo Dios he masanil, tzalajanhec. Yujto icha ix ex yutej, icha chi' ix yutej Dios yak'an spak t'ay, xchi."
        },
        {
            "number": "21",
            "text": "Ixlajwi chi', ay jun ángel te ay spoder. Ix yik'anchaanh jun niwan k'een, icha yaj suyan junok k'een smolinoal trigo. Ix syumanb'at jun k'een chi' t'a yol ha' mar. Ix yalani: Anhejtona', ichaton tik ol aj syumchajel jun niwan chonhab' Babilonia. Manhxa b'ak'uinh ol ilchaj junelxo."
        },
        {
            "number": "22",
            "text": "Manhxa b'ak'uinh ol ab'chaj heb' ak'um son, manhxo ol ab'chaj yoch junok arpa, ma yok' junok te' amay, ma k'een trompeta. Manhxalaj junok mach ol munlaj ta'. Manhxa b'aj ol ab'chaj sk'anh junok k'een molino."
        },
        {
            "number": "23",
            "text": "Manhxalaj b'aj ol checlaj yoc junok lámpara, manhxa b'ak'uinh ol ab'chaj yoch junok q'uinh yic nupnajel. Icha chi' ol utaj jun chonhab' chi'. Ha heb' chonhwajum t'a yalanhtaxo, te niwan yelk'och heb' t'a yol yib'anhk’inal. Ix ak'ji musansatil junjun nación yuj yajchumal jun chonhab' chi'."
        },
        {
            "number": "24",
            "text": "Ha t'a jun chonhab' chi', ata' ix ilchaj schiq'uil heb' ix alanel slolonel Dios yet' schiq'uil juntzanhxo heb' yicxo Dios chi', yet' schiq'uil masanil heb' milb'ilcham t'a yol yib'anhk’inal. Ol ochcan schiq'uil heb' smasanil t'a yib'anh jun chonhab' chi', xchi jun ángel chi'."
        }
    ]
}