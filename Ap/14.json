{
    "chapter": "14",
    "verses": [
        {
            "number": "1",
            "text": "Ixlajwi chi' ix wilani, a jun Calnel sb'i, linhanek' t'a sjolom lum tzalan Sion. Ayek' pax 144 mil heb' anima yet'oc. Axo t'a snanhal sat junjun heb', tz'ib'ab'iloch sb'i jun Calnel sb'i chi' yet' sb'i Smam."
        },
        {
            "number": "2",
            "text": "Axo ix wab'ani, sk'anh juntzanh tas t'a satcha’anh. nhilili sk'anh icha sk'anh ha' niwac pajav. Anheja' nhilili sk'anhxi k'u. Ha jun chi', ichato manh jantacoc anima wan sonan yet' juntzanh arpa."
        },
        {
            "number": "3",
            "text": "Ay heb' sb'itan jun ak' b'it t'a yichanh b'aj k'ojanem Dios yet' t'a yichanh heb' chanhwanh querubín yet' pax t'a yichanh heb' 24 ichamtac winak. Malaj junok mach syal sk'ayb'an jun b'it chi'. Anhej heb' 144 mil colchajnaquel t'a skal heb' anima t'a yol yib'anhk’inal, anhej heb' syal sb'itani."
        },
        {
            "number": "4",
            "text": "Ha heb' chi', maj saylaj yix heb'. Malaj b'aj ix och schucal heb'. Tzak'annhej och heb' yuj jun Calnel sb'i chi' t'a b'ajtac tz'eq'ui. Ix colchajel heb' t'a skal heb' anima. Yuj chi', lajan heb' icha junok b'ab'el sat awal inhat tz'ak'ji d'ha Dios yet' t'a jun Calnel sb'i chi'."
        },
        {
            "number": "5",
            "text": "Malaj juneloc ix yesej heb'. Malaj junok schucal heb' ix ilchaji."
        },
        {
            "number": "6",
            "text": "Ixlajwi chi', ix wilan junxo ángel jenhenhi yek' t'a nanhal satcha’anh. Ha jun wach' ab'ix ay t'a junelnhej, a yet'nac yuj yalanel t'a skal heb' anima t'a junjun nación, t'a junjun chonhab' t'a yol yib'anhk’inal, wach'chom ch'occh'oc sti' heb'."
        },
        {
            "number": "7",
            "text": "Te chaanh ix yal t'a heb' icha tik: --Xiwanhec d'ha Dios. Alec wach' lolonel t'ay, yujto toxo ix ja stiempoal yic ol ex sch'olb'itej. Hak'ek em he b'a t'ay, yujto a b'ojinac satcha’anh, sat lu'um, ha' mar yet' juntzanh sjaj ha ha', xchi."
        },
        {
            "number": "8",
            "text": "Ay pax junxo ángel tzak'an sja yuj. Ix yalan icha tik: --Toxo ix ak'ji ganar jun chonhab' Babilonia. Niwan ton wal yelk'ochi, palta ix kan t'a yalanh. Ha jun chi' ix ak'an juwoquel masanil nación yuj smontan heb' anima yic syak'anem sb'a heb' t'a juntzanh comon Dios malaj b'aj sk'anab'ajaxi, yuj chi' ichato ix em t'a ajmulal. Ichato ix laj och junjun nación uk'umanhil yuj, xchi."
        },
        {
            "number": "9",
            "text": "Ixlajwi chi', ay pax junxo yoxil ángel tzak'an yuj. Te chaanh ix yala': --Ha heb' ix laj yak'em sb'ha t'a jun Nok' sb'i yet' t'a yechel, aton heb' ix laj schaoch yechel t'a snanhal sat, ma t'a sk'ab',"
        },
        {
            "number": "10",
            "text": "yowalil ol ja jun niwan yaelal t'a yib'anh heb' yuj Dios. Icha junok wino ov, malaj jab'oc ha ha' ayb'at t'a skal, icha wal chi' jun yowal sk'ool Dios ol jawok chi' t'a yib'anh heb'. Te ov sik'lab'il. Ol yab' wal syail heb' t'a skal k'ak' yet' azufre t'a yichanh heb' yángel Dios yet' t'a yichanh jun Calnel sb'i chi'."
        },
        {
            "number": "11",
            "text": "Ha jun b'aj ol yab' syail heb' chi', ol k'e stab'il t'a junelnhej, k'ual t'ak'wal, manhxa b'ak'uinh ol yik' yip heb'. Ha heb' ayek' ta', aton heb' slaj yak'em sb'ha t'a jun Nok' sb'i yet' t'a yechel, heb' ix laj schaoch jun yechel sb'i t'ay, xchi jun ángel chi'."
        },
        {
            "number": "12",
            "text": "Yuj chi', a ex yic exxo Dios, a ex tze k'anab'ajej tas syal schecnab'il, tek'an wal tzeyutej he b'ha t'a skal syaelal. Tek'an tzeyutej eyak'anoch he k'ool t'a Jesús."
        },
        {
            "number": "13",
            "text": "Ixlajwi chi' ix wab'ani, ix och jun av t'a satcha’anh. Ix yalan t'ayin: --Tz'ib'ej junxo ol wal tik: Ha ticnaik, te wach' yic mach ayoch t'a yol sk'ab' Kajal ayic ol chamoc. Yel, icha tik ix yal Yespíritu Dios, yujto ol yik' yip heb' t'a smunlajel. Ha jun icha uum b'aj tz'ib'ab'il tastac wach'il ix sk'ulej heb', ol k'och yet' heb' t'a satcha’anh chi', xchi jun av chi'."
        },
        {
            "number": "14",
            "text": "Ix wilanxi, ay jun asun sacsac. Ay jun lajan wal yilji icha anima k'ojanem t'a yib'anh jun asun chi'. Ayk'e jun corona oro t'a sjolom, yet'nacpaxk'e jun jochlab' trigo te jay ye."
        },
        {
            "number": "15",
            "text": "Axo t'a yol stemplo Dios ix elta junxo ángel. Chaanh ix yal t'a jun k'ojanem t'a yib'anh jun asun chi' icha tik: --Ak'lab'ej a jochlab' chi' yic tza molb'an heb' anima to wach'xo yaji, yujto stiempoalxo smolchajk'e waan heb', xchi t'ay."
        },
        {
            "number": "16",
            "text": "Elanhchamel ix yak'och jun sjochlab' jun k'ojanem t'a yib'anh jun asun chi'. Ix laj sik'ancank'e waan heb' anima icha yaj ixim trigo."
        },
        {
            "number": "17",
            "text": "Ixlajwi chi', ix elta junxo ángel t'a yol stemplo Dios ay t'a satcha’anh. Yed'nacpax junxo sjochlab' trigo, jay ye."
        },
        {
            "number": "18",
            "text": "Ix elta pax junxo ángel b'aj ayoch jun altar. Aton jun chi' ay yopisio yak'an mandar jun k'ak'. Te chaanh ix yal t'a junxo ángel yamb'il jun sjochlab' chi' yuj: --Ak'och a jochlab' jay ye chi', yujto a juntzanh uwa t'a yol yib'anhk’inal, te stiempoxo, xchi."
        },
        {
            "number": "19",
            "text": "Yuj chi', ix sjochoch sjochlab' jun ángel chi' t'a yol yib'anhk’inal. Ix yik'ank'e waan juntzanh uwa chi' smasanil. Ix yak'anem t'a yol jun niwan tek'lab'el sat uwa. Ha jun chi', syalelk'ochi, aton yowal sk'ool Dios ol cot t'a yib'anh heb' anima."
        },
        {
            "number": "20",
            "text": "Ha jun tek'lab'el yal sat uwa chi', t'a stiel chonhab' ay. Icha tz'aj stek'ji sat uwa sik'lab'il, icha chi' ix utaj heb' anima chi'. Axo schiq'uil heb' ix eli, ix k'e spimal masanto t'a schaanhil yalanh sti' nok' chej. Axo snajatil ix el yoc schiq'uil heb' chi', 72 legua. Icha wal junok niwan nhajab' ix ajk'ei."
        }
    ]
}