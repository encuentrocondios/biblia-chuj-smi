{
    "chapter": "126",
    "verses": [
        {
            "number": "1",
            "text": "Ayic ix onh yik'anxi meltzaj Jehová b'aj sacleminac cajcanb'ati, ix onh yik'ancot d'a Sion tic, ichato tonhej ix onh vayichani."
        },
        {
            "number": "2",
            "text": "Ichato chi', ix onh te tzevaji, ix el cav yuj tzalajk'olal. Yuj chi' ix yal eb' ch'oc chonhab'il icha tic: A Jehová ix ak'anxi snivan vach'k'olal d'a eb', xchi eb'."
        },
        {
            "number": "3",
            "text": "Yel toni, a Jehová ix ak'an snivan vach'k'olal d'ayonh, yuj chi' tzonh te tzalaj ticnaic."
        },
        {
            "number": "4",
            "text": "Mamin, ak'nhej a vach'k'olal d'a quib'anh, icha tz'aj syaxb'i sat lum taquinh luum yuj a' eluma' d'a lum Neguev."
        },
        {
            "number": "5",
            "text": "A eb' tz'avvi d'a scal oq'uel, ol smol sat tas syavej eb' chi' d'a tzalajk'olal."
        },
        {
            "number": "6",
            "text": "Vach'chom van yok' eb' ayic syavanem ixim inhat te nib'ab'il eb'. Palta ayic ol elul ixim trigo chi', axonhej b'it ol yak' eb' yuj tzalajk'olal ayic mek'b'ilxoq'ue ixim yuj eb'."
        }
    ]
}