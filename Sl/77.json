{
    "chapter": "77",
    "verses": [
        {
            "number": "1",
            "text": "Te chaanh sval in b'a d'ha Dios, yic wach' syab' tas svala'."
        },
        {
            "number": "2",
            "text": "Ix in lesalvi t'a Cajal ayic ay in cusk'olal. Maj vactejcan in mojb'an in k'ab' t'ay t'a junjun ak'val, palta malaj tas syal yak'an snivanil in k'ool."
        },
        {
            "number": "3",
            "text": "Ayic tzin naancot Dios, tzin oq'ui. Ayic tzin te ak'an pensar, schab'axq'ue in k'ool."
        },
        {
            "number": "4",
            "text": "Mamin, maj in a cha vayb'atoc. Manhxo animaoc vaj svab'i, maxtzac yal-laj in loloni."
        },
        {
            "number": "5",
            "text": "Tzin nacot juntzanh k'ual yet' juntzanh ab'il ek'nac t'a peca'."
        },
        {
            "number": "6",
            "text": "Tzin nacot ticnaic atax yic tzin b'itan t'ak'walil. Tzin naub'tanhej, tzin k'anb'an t'ayin:"
        },
        {
            "number": "7",
            "text": "¿Tocval aynhejcot yoval sk'ol Dios Cajal t'ayonh? ¿Tom manhxo ol onh xajanej?"
        },
        {
            "number": "8",
            "text": "¿Tom ix lajviel svach'k'olal? ¿Tom junelnhej ix lajvi b'aj yak'naccan sti'?"
        },
        {
            "number": "9",
            "text": "¿Tom ix sat sk'ol Dios t'a svach'k'olal? ¿Yel am val te aycot yoval sk'ool, manhxo am ol ok' sk'ol t'ayonh?"
        },
        {
            "number": "10",
            "text": "Ay tas yelxo val ya svab' ticnaic, svalan t'a yol vico': Ha Dios Ek'to t'a yib'anh smasanil, mantzac colvajlaj t'ayonh, icha ix aj scolvaj t'a yalanhtaxo, xin chi."
        },
        {
            "number": "11",
            "text": "Ach in Diosal, a ticnaic ol in nacot juntzanh tas satub'tac a b'onac t'a peca'."
        },
        {
            "number": "12",
            "text": "Ol in nacot masanil tas a b'onac."
        },
        {
            "number": "13",
            "text": "Ach in Diosal, te wach'nhej masanil tastac tza b'o'o. Malaj junocxo dios niwan yelk'och icha ach tik ach co Diosal."
        },
        {
            "number": "14",
            "text": "Ha ach tik, Dios ach, sb'oumal ach tastac satub'tac. Ix a ch'oxel a poder t'a masanil nación."
        },
        {
            "number": "15",
            "text": "Ha yet' a poder a colnaccanel a chonhab', aton eb' yinhtilal vinhaj Jacob yet' vinhaj José."
        },
        {
            "number": "16",
            "text": "Ach co Diosal, ayic ix ach yilan ha' mar, ix xivq'ue ha'. Ix ib'xiq'ue ha' masanto t'a sjulal yich."
        },
        {
            "number": "17",
            "text": "Ha asun ix yaq'uemta snhab'il. Ix k'anh k'u t'a satcha’anh, tzijtum b'aj ix checlaj leb'lon t'a sat lu'um tik."
        },
        {
            "number": "18",
            "text": "Ix ib'xi lum lum tik yuj. Ix ab'chaj sk'anh k'u t'a skal chacxuxum ik'. Ha a leb'lon, ix yak' sakil k'inal t'a yol yib'anhk’inal tik."
        },
        {
            "number": "19",
            "text": "Ha t'a yol ha' mar ix a jac a b'e, tzijtum ha ha' b'aj ix ach k'axpaji, palta malaj mach ix ilan yechel oclem."
        },
        {
            "number": "20",
            "text": "Ix ik' b'ey a chonhab' icha nok' calnel. Ix a yamk'ab'ej vinhaj Moisés yet' vinhaj Aarón yic scuchb'an a chonhab' eb' vinh."
        }
    ]
}