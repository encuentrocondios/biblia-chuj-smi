{
    "chapter": "59",
    "verses": [
        {
            "number": "1",
            "text": "Ach in Diosal, colinel d'a yol sk'ab' eb' ayoch ajk'olal d'ayin. Colinel d'a eb' scot d'ayin yuj yajk'olal."
        },
        {
            "number": "2",
            "text": "Colinel d'a yol sk'ab' eb' sk'ulan chucal. Colinel d'a eb' mak'umcham anima."
        },
        {
            "number": "3",
            "text": "Mamin Jehová, tzin smaclej eb' anima te ov yic tzin smak'ancham eb', palta manh yujoc in chucal, malaj tas ix vutej eb'."
        },
        {
            "number": "4",
            "text": "Mamin, malaj in mul d'a eb'. Malaj tas chuc ix in k'ulej. Palta snanonek' sk'ol eb' yak'an chucal d'ayin. Mamin, il in coti, cotanh, tzul in a colani."
        },
        {
            "number": "5",
            "text": "Mamin Jehová, Yajal ach d'a smasanil, co Diosal ach a onh israel onh tic, cotanh elanhchamel, tzak'anoch syaelal juntzanh nación. Mocab' ok' a k'ool d'a eb' smeltzajoch yak'an chucal d'ayin."
        },
        {
            "number": "6",
            "text": "Ayic sq'uik'b'i sjavi eb', tz'el yav eb' icha nok' tz'i', slajvi chi' slaj ek' eb' d'a cal chonhab'."
        },
        {
            "number": "7",
            "text": "Svoman sti' eb' tz'ek' eb', axo lolonel te ya syal eb'. Malaj mach tzab'an calani, xchamlaj eb'."
        },
        {
            "number": "8",
            "text": "A achxo Mamin Jehová, tzaton ach tzevaj yuj eb'. Tzach b'uchvaj d'a juntzanh nación chi'."
        },
        {
            "number": "9",
            "text": "Ach in Diosal, a d'ayach ipan in colan in b'a, yujto a ach ay ach och vipumaloc yed' venhuloc."
        },
        {
            "number": "10",
            "text": "Ach in Diosal, xajan in uuj, a ach ol ul in a colo'. Ol a ch'ox d'ayin tas val ol aj scan eb' vajk'ol chi' d'a yalanh uuj."
        },
        {
            "number": "11",
            "text": "Ach Jehová co Columal, tzicub'tanhej eb' yed' a poder. Emnaquilocab' tzutejcan eb', palta manh a mak'chamlaj eb' yic a syaelal eb' chi' manh ol b'atlaj satk'olal yuj eb' vetchonhab'."
        },
        {
            "number": "12",
            "text": "Tz'och smul eb' yuj masanil tas syala'. Canocab' eb' d'a yalanh yuj yak'umtaquil, yuj yesalvumal yed' yuj scatab'vumal eb'."
        },
        {
            "number": "13",
            "text": "Satel eb' yed' yoval a k'ool. ¿Tasto val yuj pitzan eb'? Ach Dios Cajal a onh yinhtilonhcan vinhaj Jacob, elocab' a pecal masanto b'aj slajvik'och yolyib'anhq'uinal tic."
        },
        {
            "number": "14",
            "text": "Sjavi eb' d'ak'valil, tz'el yav eb' icha nok' tz'i', slaj ek' eb' d'a cal chonhab' say svael, tz'avaj eb' icha yok' nok' tz'i', yujto max yab'laj sk'ool svael eb'."
        },
        {
            "number": "15",
            "text": "A in xo pax jun, ol ach in b'itej d'a q'uinhib'alil. Ol valel snivanil elk'ochi yed' a vach'k'olal d'a b'ital, yujto ayachnhejoch venhuloc. In Columal ach d'a stiempoal yaelal."
        },
        {
            "number": "16",
            "text": "Ach in Diosal, ol val vach' lolonel d'ayach d'a b'ital. In Columal ach, in Diosal ach, xajanab'il in uuj."
        }
    ]
}