{
    "chapter": "146",
    "verses": [
        {
            "number": "1",
            "text": "Calec wach' lolonel t'a Jehová. D'a wal smasanil in k'ool ol wal wach' lolonel t'a Jehová."
        },
        {
            "number": "2",
            "text": "Yacb'an pitzan into ol wal wach' lolonel t'ay. Yacb'an ayinto eq'ui, ol in b'itan t'a in Diosal."
        },
        {
            "number": "3",
            "text": "Manh eyak'och anima niwan yelk'och yipoc he k'ool, yujto animanhej heb', yuj chi' max yal-laj skolwaj heb'."
        },
        {
            "number": "4",
            "text": "Ayic scham heb', tz'ochkan heb' pokokal. Ha t'a jun k'u chi' slajwikanel tastac sna heb' sk'ulej."
        },
        {
            "number": "5",
            "text": "Te wach' yic mach schaan scolwal sDiosal winhaj Jacob. Anhej Jehová Dios chi' ayoch yipoc sk'ool."
        },
        {
            "number": "6",
            "text": "Ha Jehová b'oannac satcha’anh, lum lum, ha' mar yet' masanil tastac ay t'a junjun makan chi'. Tz'elnhejk'och tas syala'."
        },
        {
            "number": "7",
            "text": "A' sb'oan yaj b'aj tz'ixtaj heb' anima, syak'anpax swael heb' ay swejel. A' scolanel heb' ayoch t'a preso."
        },
        {
            "number": "8",
            "text": "Ha Jehová sjakan sat heb' max ujilaj yilani, squetzan k'e waan heb' stelwi. Xajan heb' anima wach' spensar yuj."
        },
        {
            "number": "9",
            "text": "Ha Jehová scolan heb' anima ch'oc chonhab'il. Anhejton pax ha' tz'ilan heb' unin chamnac smam yet' heb' ix ix chamnac yetb'eyum. Palta tz'ak'ji somchaj heb' sk'ulan chukal yuj."
        },
        {
            "number": "10",
            "text": "Ex aj Sion, a Jehová ol ak'an Yajalil t'a masanil tiempo. Ha ko Diosal ol och Reyal t'a junelnhej. Calec wach' lolonel t'a Jehová."
        }
    ]
}