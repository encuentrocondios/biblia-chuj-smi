{
    "chapter": "149",
    "verses": [
        {
            "number": "1",
            "text": "Calec vach' lolonel d'a Jehová. Co b'itejec ak' b'it d'a Jehová. Co b'itejec b'it d'ay b'aj molan onh ek' a onh yic onhxo tic."
        },
        {
            "number": "2",
            "text": "Ex vetisraelal, conh tzalajec yed' co Diosal chaannaquel yich co nación tic. Conh tzalajec yed' co Reyal a onh aj chonhab' Sion onh tic."
        },
        {
            "number": "3",
            "text": "Conh q'ueec cheneljoc scalanec vach' lolonel d'a Jehová, yic scak'an ejmelal d'ay. Conh b'itanec d'ay yed' te' arpa yed' pandereta,"
        },
        {
            "number": "4",
            "text": "yujto stzalaj qued'oc a onh schonhab' onh tic. Ol yak' co tzalajk'olal a onh emnaquil onh tic, yujto ol yak' co colnab'il."
        },
        {
            "number": "5",
            "text": "Yuj snivanil yelk'och Jehová, conh tzalajec a onh yic onhxo tic. Anhejtona' conh b'itanec d'ay yuj tzalajk'olal ayic tzonh vaycan ochi."
        },
        {
            "number": "6",
            "text": "Q'ueocab' cav co b'itan d'a Dios, axo jun q'uen espada ay ye d'a schab'il pak'anh yamb'il cuuj,"
        },
        {
            "number": "7",
            "text": "yic scak'anek' co pac d'a eb' ch'oc chonhab'il, scak'anoch yaelal d'a juntzanh nación,"
        },
        {
            "number": "8",
            "text": "yic vach' tz'och q'uen cadena d'a sreyal eb' yed' d'a eb' anima ay yopisio d'a scal eb',"
        },
        {
            "number": "9",
            "text": "yic scotcan yaelal d'a yib'anh eb', aton tz'ib'yajcani. A jun nivan opisio tic syak' Dios d'a masanil eb' sk'anab'ajan d'ay. Calec vach' lolonel d'a Jehová."
        }
    ]
}