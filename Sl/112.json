{
    "chapter": "112",
    "verses": [
        {
            "number": "1",
            "text": "Aljocab' vach' lolonel d'a Jehová. Te vach' yic junoc mach ay xivk'olal d'a Jehová, d'a smasanil sk'ol sk'anab'ajej schecnab'il."
        },
        {
            "number": "2",
            "text": "A yinhtilal jun anima vach' chi', vach' yic eb' yuj Dios, tz'ak'ji yopisio eb' d'a sat luum tic."
        },
        {
            "number": "3",
            "text": "Manh jantacoc sb'eyumal d'a yol spat, axo stojolal, aynhejek' d'a masanil tiempo."
        },
        {
            "number": "4",
            "text": "Icha val saquilq'uinal d'a scal q'uik'alq'uinal, icha chi' yaj Dios d'a eb' anima vach' spensar, yujto ay yoq'uelk'olal eb', ay svach'k'olal eb', tojol pax sb'eyb'al eb'."
        },
        {
            "number": "5",
            "text": "A junoc anima vach' spensar, elb'ennhej tas yuuj. Masanil tas sb'o d'a smunlajel, tojolnhej syutej."
        },
        {
            "number": "6",
            "text": "Yuj chi', malaj b'aq'uinh ol can d'a yalanh. A anima vach' chi', ol nachajnhejcot d'a masanil tiempo."
        },
        {
            "number": "7",
            "text": "Malaj sxivk'olal d'a junoc ab'ix ay smay. Te tek'an syutej yak'anoch Jehová yipoc sk'ool."
        },
        {
            "number": "8",
            "text": "Max xivlaj jab'oc, tonhej stzevaj d'a eb' ayoch ajk'olal d'ay."
        },
        {
            "number": "9",
            "text": "Max syaejlaj tastac b'aj scolvaj d'a eb' meb'a'. A svach'k'olal chi' aynhej d'a masanil tiempo, te nivan tz'aj sb'inaj yuj svach'il chi'."
        },
        {
            "number": "10",
            "text": "A eb' chuc spensar, scot yoval eb' ayic syilan eb' yik'jichaanh eb' anima vach' spensar chi'. Sk'ux val ye eb' scot yoval, ol lajvoccanel eb'. A tas sgana eb' anima chuc chi', manh ol elk'ochlaj."
        }
    ]
}