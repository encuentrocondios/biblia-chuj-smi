{
    "chapter": "113",
    "verses": [
        {
            "number": "1",
            "text": "Calec wach' lolonel t'a Jehová. Ha onh schecab' onh Jehová, calec wach' lolonel t'ay."
        },
        {
            "number": "2",
            "text": "Aljocab' wach' lolonel t'ay ticnaic yet' t'a masanil q'uinal."
        },
        {
            "number": "3",
            "text": "B'itajocab' b'aj sjavi k'u masanto b'aj tz'em k'u."
        },
        {
            "number": "4",
            "text": "Ha Jehová Yajal yaj t'a yib'anh juntzanh nivac chonhab'. Ha stziquiquial tzek'b'at t'a schaanhil satcha’anh."
        },
        {
            "number": "5",
            "text": "Malaj mach lajan yet' Jehová co Diosal. Ato t'a yib'anhtoq'ue satcha’anh syak'cot Yajalil t'a yib'anh smasanil."
        },
        {
            "number": "6",
            "text": "Tz'emta q'uelan t'a yib'anh satcha’anh yet' t'a sat lu'um tik."
        },
        {
            "number": "7",
            "text": "Ha tz'ik'anelta eb' meb'a' t'a yalanh smeb'ail, scolvaj pax t'a eb' malaj jab'oc tas t'ay,"
        },
        {
            "number": "8",
            "text": "yic wach' tz'em k'ojan eb' t'a skal eb' yetanimail ay yelk'och t'a yol schonhab' chi'."
        },
        {
            "number": "9",
            "text": "Ha Jehová tz'ak'an unevi ix ix max unevitaxonlaj. Tz'och ix nunab'ilal, tzalajk'olal tz'ajek' ix t'a spat yet' yune' chi'. Calec wach' lolonel t'a Jehová."
        }
    ]
}