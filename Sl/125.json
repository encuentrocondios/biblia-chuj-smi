{
    "chapter": "125",
    "verses": [
        {
            "number": "1",
            "text": "A eb' tz'ak'anoch Jehová yipoc sk'ool, lajan eb' icha lum tzalan Sion, max ib'xilaj jab'oc, aynhejek' d'a masanil tiempo, icha chi' yaj eb'."
        },
        {
            "number": "2",
            "text": "Icha val yajoch oyan lum vitz d'a spatic yichanh Jerusalén, icha chi' yaj Jehová d'a eb' schonhab' ticnaic yed' d'a masanil tiempo."
        },
        {
            "number": "3",
            "text": "A eb' chuc sb'eyb'al, manh ol yak'laj yajalil eb' d'a yib'anh eb' vach' sb'eyb'al. Tato maay, axo talaj tz'aji, a eb' vach' sb'eyb'al chi', sk'ayb'ej sb'a eb' yak'an chucal."
        },
        {
            "number": "4",
            "text": "Mamin Jehová, ak' a vach'k'olal d'a eb' vach' sb'eyb'al, aton eb' syak' val och sk'ol d'a tojolal."
        },
        {
            "number": "5",
            "text": "Axo eb' tz'elcan d'a a b'eyb'al, ak'canb'at eb' b'aj ol scha syaelal eb' sk'ulan chucal. Ayocab' co junk'olal a onh israel onh tic."
        }
    ]
}