{
    "chapter": "4",
    "verses": [
        {
            "number": "1",
            "text": "Ach in Diosal, a ach tza b'o yaj in lolonel, tak'vej in ayic tzin avaj d'ayach. Ayic ay in och d'a syaelal ix in a colani. Ok'ocab' a k'ool d'ayin ticnaic, ab' tas sval d'a in lesal tic."
        },
        {
            "number": "2",
            "text": "Ex vetanimail, ¿b'aq'uinh ol eyactejcan eyalan in pecal? ¿B'aq'uinh ol eyactejcan eyalan lolonel malaj yelk'ochi? ¿B'aq'uinh ol eyactejcan e sayan tas manh yeloc?"
        },
        {
            "number": "3",
            "text": "Ab'ec, a Jehová ix sik'ancanel eb' anima ayoch spensar d'ay, yic vach' tz'och eb' yicoc. Ayic tzin avaj d'ay, stak'vi d'ayin."
        },
        {
            "number": "4",
            "text": "Xivanhec d'a Dios, yic manhxo ol och e mul. Ayic jichan ex eq'ui, a val yic te numan, tze b'eyk'olan e b'a."
        },
        {
            "number": "5",
            "text": "Aq'uec och Jehová yipoc e k'ool, aq'uec e silab' d'ay icha val d'a smojal."
        },
        {
            "number": "6",
            "text": "Tzijtum eb' tz'alani: ¿Mach ol ch'oxan svach'il d'ayonh? xchi eb'. Mamin Jehová, ch'ox a vach'k'olal d'ayonh."
        },
        {
            "number": "7",
            "text": "A ach ix ak'cot tzalajk'olal d'ayin, ek'to d'a yichanh stzalajk'olal eb' nivan tas syik' d'a smunlajel."
        },
        {
            "number": "8",
            "text": "Malaj tas tzin na' ayic tzin ek' jichan, te junk'olal tzin vayi. Mamin Jehová, a ach ton ayach och ved'oc, yuj chi' malaj tas tzin ik'ani."
        }
    ]
}