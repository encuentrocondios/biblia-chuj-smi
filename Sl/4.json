{
    "chapter": "4",
    "verses": [
        {
            "number": "1",
            "text": "Ach in Diosal, a ach tza b'o yaj in lolonel, tak'vej in ayic tzin avaj t'ayach. Ayic ay in och t'a syaelal ix in a colani. Ok'ocab' a k'ool t'ayin ticnaic, ab' tas sval t'a in lesal tik."
        },
        {
            "number": "2",
            "text": "Ex vetanimail, ¿b'aq'uinh ol eyactejcan eyalan in pecal? ¿B'aq'uinh ol eyactejcan eyalan lolonel malaj yelk'ochi? ¿B'aq'uinh ol eyactejcan e sayan tas manh yeloc?"
        },
        {
            "number": "3",
            "text": "Ab'ec, a Jehová ix sik'ancanel eb' anima ayoch spensar t'ay, yic wach' tz'och eb' yicoc. Ayic tzin avaj t'ay, stak'vi t'ayin."
        },
        {
            "number": "4",
            "text": "Xivanhec d'ha Dios, yic manhxo ol och e mul. Ayic jichan ex eq'ui, a val yic te numan, tze b'eyk'olan e b'a."
        },
        {
            "number": "5",
            "text": "Hak'ek och Jehová yipoc e k'ool, aq'ek e silab' t'ay icha val t'a smojal."
        },
        {
            "number": "6",
            "text": "Tzijtum eb' tz'alani: ¿Mach ol ch'oxan svach'il t'ayonh? xchi eb'. Mamin Jehová, ch'ox a wach'k'olal t'ayonh."
        },
        {
            "number": "7",
            "text": "Ha ach ix ak'cot tzalajk'olal t'ayin, ek'to t'a yichanh stzalajk'olal eb' niwan tas syik' t'a smunlajel."
        },
        {
            "number": "8",
            "text": "Malaj tas tzin na' ayic tzin ek' jichan, te junk'olal tzin vayi. Mamin Jehová, a ach ton ayach och ved'oc, yuj chi' malaj tas tzin ik'ani."
        }
    ]
}