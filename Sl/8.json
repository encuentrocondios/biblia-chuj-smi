{
    "chapter": "8",
    "verses": [
        {
            "number": "1",
            "text": "Mamin Jehová, Cajalil ach. Te b'inajnac ach, te nivan elk'och d'a sat luum tic. Icha pax chi' tz'aj yalchaj vach' lolonel d'ayach d'a satchaanh."
        },
        {
            "number": "2",
            "text": "A eb' unin yed' eb' tzato chuni tzak'lab'ej yic syalan ipalil eb', yic vach' tz'em numnaj eb' pit, eb' ajk'ool yajoch d'ayach."
        },
        {
            "number": "3",
            "text": "A val yic tzin q'ue q'uelan d'a satchaanh b'ob'il uuj, b'aj ay q'uen uj yed' q'uen k'anal a b'onac,"
        },
        {
            "number": "4",
            "text": "tzin naan d'a yol vico': ¿Tas val jab'oc quelk'och a onh anima onh tic, yuj chi' tzonh a nacoti, tzonh a tanhvan yuj co vach'iloc?"
        },
        {
            "number": "5",
            "text": "Ejminac ix onh utejcan janik' d'a yichanh eb' ángel ayic ix onh a b'oani, palta nivan quelk'och yuj copisio ix ak'a'."
        },
        {
            "number": "6",
            "text": "Ix ak' copisio d'a yib'anh tas ix a b'o'o. Ix ak'anoch masanil tastac b'ob'il uuj d'a yol co k'ab'."
        },
        {
            "number": "7",
            "text": "Ix ak'canoch masanil macanhil nok' nok' d'a yol co k'ab': Nok' calnel, nok' vacax, nok' k'ultaquil nok',"
        },
        {
            "number": "8",
            "text": "nok' much tz'ek' jenhenhoc d'a satchaanh, nok' chay ay d'a yol a' mar yed' masanil nok' tz'ek' d'a yol a a' chi'."
        },
        {
            "number": "9",
            "text": "Mamin Jehová, Cajalil ach. Te b'inajnac ach, te nivan elk'och d'a sat luum tic."
        }
    ]
}