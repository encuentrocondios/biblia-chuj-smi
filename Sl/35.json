{
    "chapter": "35",
    "verses": [
        {
            "number": "1",
            "text": "Mamin Jehová, telaj a b'a yed' eb' stelaj sb'a ved'oc, ak' oval yed' eb' tz'ak'an oval ved'oc."
        },
        {
            "number": "2",
            "text": "Iq'uelta a yamk'ab' yic oval, tzul in a colani."
        },
        {
            "number": "3",
            "text": "Iq'uelta a lanza tza macan sat eb' tzin pechan b'eyek'oc. Al d'ayin to in Columal ach."
        },
        {
            "number": "4",
            "text": "A eb' sgana in chami, somchajocab'b'at eb' yuj q'uixvelal. A eb' snib'ej ay tas scot d'a vib'anh, meltzajocab'b'at eb' d'a spatic."
        },
        {
            "number": "5",
            "text": "Ichocab' smatz'il ixim trigo syik'b'at ik', ichocab' ta tz'aj eb'. Pechjocab'b'at eb' yuj ángel."
        },
        {
            "number": "6",
            "text": "Q'uik'olinacocab'i, nhereriocab' sb'e eb', axo ángel spechan eb'."
        },
        {
            "number": "7",
            "text": "Vach'chom malaj in mul, palta ix yaq'uem in yaalil eb'. Malaj in mul, palta ix sjoy jun olan eb' yic vach' tzin b'at d'a yool snaan eb'."
        },
        {
            "number": "8",
            "text": "Yuj chi', mocab' naanoc yuj eb' ayic sjavi nivac yaelal d'a yib'anh eb'. Canocab' eb' d'a syaalil ix yaq'uem chi'. B'atocab'can eb' d'a yol jun olan ix sb'o chi'."
        },
        {
            "number": "9",
            "text": "Ichato chi' ol vak'an tzalajb'oc in k'ol d'ayach Jehová. Ol el lenaj ol vil yuj a colval."
        },
        {
            "number": "10",
            "text": "D'a smasanil in k'ool ol val icha tic: Mamin Jehová, ¿machto val junoc icha ach tic? A eb' meb'a' yed' eb' ayoch d'a tzapan majanil, tza colel eb' d'a yol sk'ab' eb' te ay yip, to syiq'uek' eb' tastac ay d'a eb', xin chama."
        },
        {
            "number": "11",
            "text": "Scot eb' testigo esum, axo tas manh vojtacoc sk'anb'ej eb' d'ayin."
        },
        {
            "number": "12",
            "text": "A in vach'k'olal chuc ix yutej eb' spactzitan d'ayin, ix in stzuntzej cus eb'."
        },
        {
            "number": "13",
            "text": "A inxo, ayic ya'ay eb', ix vak'och pichul yic cusk'olal, maxtzac in valaj yuj cusk'olal, ya svab'i. Max vactejcanlaj in lesalvi d'a in pixan yuj eb'."
        },
        {
            "number": "14",
            "text": "Cusnac in k'ool ix in b'eyeq'ui, icha val to a yuj junoc vamigo, ma vuk'tac, ma icha in nun tzin cus yuuj."
        },
        {
            "number": "15",
            "text": "Ayic ix in telvi, ix q'ue umnaj eb' smasanil in stzetzani. Ichato ch'oc animail in d'a eb', ichato manh in yojtacoc eb'. Max yactejcanlaj eb' in ste b'ajani."
        },
        {
            "number": "16",
            "text": "Te ya ix in ek' yuj eb', ix in sb'uch eb', ix cot q'uelan eb' d'ayin yed' schichonk'olal."
        },
        {
            "number": "17",
            "text": "Mamin Jehová, ¿tom tonhej ol ach och q'uelan yuj jun tic? Colinel d'a yol sk'ab' eb' icha nok' choj, tz'el yav, scot d'ayin."
        },
        {
            "number": "18",
            "text": "Ol valel yab'ixal a vach'k'olal d'a yichanh eb' tzijtumal anima molaneq'ui. Ol val vach' lolonel d'ayach d'a yichanh eb' a chonhab'."
        },
        {
            "number": "19",
            "text": "Mocab' tzalaj sk'ool eb' ayoch ajk'olal d'ayin. Mocab' reprepan sat eb' schichon sk'ol d'ayin, vach'chom malaj in mul d'a eb'."
        },
        {
            "number": "20",
            "text": "Malaj sgana eb' d'a junk'olal. Sgana eb' snaq'ue esal lolonel d'a spatic eb' munil ayeq'ui."
        },
        {
            "number": "21",
            "text": "Te chaanh tz'el yav eb' d'ayin, syalan eb': Ix quil tas ix a k'ulej chi', toxo ix quila', xchi eb'."
        },
        {
            "number": "22",
            "text": "Mamin, ix il val. Ak' yovalil d'a eb', manh ach najatb'ocb'ati, manh ach el d'a in tz'ey."
        },
        {
            "number": "23",
            "text": "Mamin ach Vajal, in Diosal ach, cotanh, colin, b'o yaj tas sval tic. Ochanh ved'oc."
        },
        {
            "number": "24",
            "text": "Ach Jehová in Diosal ach, b'o yaj d'ayin ato syal a tojolal, in gana to max in tzetzaj yuj eb'."
        },
        {
            "number": "25",
            "text": "Mocab' yal eb' d'ayin icha tic: Ix elk'och icha co gana. Junelnhej ix quixtejcanb'at vinh, mocab' xchioc eb'."
        },
        {
            "number": "26",
            "text": "A eb' stzalaj yuj in yaelal, q'uixvocab'can eb', somchajocab'el sk'ool eb'. Q'uixvocab'el eb' nivac vinac syutej sb'a d'a vichanh."
        },
        {
            "number": "27",
            "text": "Axo eb' sgana to vach' tzin elk'ochi, tzalajocab' sk'ool eb'. Elocab' yav eb' yuj tzalajk'olal. Yalocab' eb' d'a masanil tiempo: A Jehová, te nivan ton yelk'ochi, stzalaj val yuj svach'il jun schecab' tic, xchiocab' eb'."
        },
        {
            "number": "28",
            "text": "Mamin, ol valel a tojolal, ol valnhej vach' lolonel d'ayach d'a masanil tiempo."
        }
    ]
}