{
    "chapter": "58",
    "verses": [
        {
            "number": "1",
            "text": "A ex val juez ex tic, ¿tojol am val tzeyutej e ch'olb'itan yaj junoc tasi? ¿Yel am val to d'a smojalil tze b'o yaj oval?"
        },
        {
            "number": "2",
            "text": "Palta jun, chuc tzeyutej e b'oani. Cuchb'um ex d'a elk'al yed' d'a mak'val d'a yol chonhab' tic."
        },
        {
            "number": "3",
            "text": "A eb' sk'ulan chucal, atax manto alji eb', chuctaxon eb'. Esalvumtaxon eb' atax yic yaljinac eb'."
        },
        {
            "number": "4",
            "text": "Lajan eb' yed' nok' chan ay svenenoal. Lajan eb' yed' nok' ajavchan max ab'anlaj."
        },
        {
            "number": "5",
            "text": "Max yab'laj sonal eb' vinh mago nok', aton eb' vinh jelan syal yak'an quistalax nok'."
        },
        {
            "number": "6",
            "text": "Mamin Jehová, ach in Diosal, iq'uel yip eb'. Utejcan eb' icha junoc nok' choj mak'b'ilpoj yalanh sti'."
        },
        {
            "number": "7",
            "text": "Satocab'em eb' icha tz'aj satem a a' stob'b'ati. Ayic sjulvaj eb', malajocab' snhi' te' sjul-lab' eb' chi'."
        },
        {
            "number": "8",
            "text": "Ulaxocab'b'at eb' icha nok' unin. Ichaocab' junoc unin manh tz'acanoc yujal a tz'alji, max yil-laj saquilq'uinal, ichocab' ta' tz'ajcanb'at eb'."
        },
        {
            "number": "9",
            "text": "Icha te' taquinh q'uiix, smolchajoch spayuloc lum chen, stup sk'ak'al te' ayic manto xejq'ue lum chen chi', ichocab' ta' tzutej ik'ancanel eb' chuc sb'eyb'al chi', ayic pitzanto eb'."
        },
        {
            "number": "10",
            "text": "A eb' sk'anab'ajan Dios, ol tzalaj eb' ayic ol ek' spac eb' d'a eb' chuc chi'. Ol sb'onhanb'at yoc eb' d'a scal schiq'uil eb'."
        },
        {
            "number": "11",
            "text": "Yuj chi' ol yal eb' anima icha tic: Vach' yic eb' sk'anab'ajan slolonel Dios. Ayton jun Dios sch'olb'itan eb' cajan d'a yolyib'anhq'uinal tic, xcham eb'."
        }
    ]
}