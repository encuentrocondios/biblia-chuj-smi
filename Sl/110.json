{
    "chapter": "110",
    "verses": [
        {
            "number": "1",
            "text": "Ha Jehová ix alan t'a Vajalil: Emanh k'ojan t'a in wach' k'ab' tik, masanto ol wak'kanoch heb' ayoch ajk'olal t'ayach t'a yalanh oc, xchi Jehová."
        },
        {
            "number": "2",
            "text": "Mamin Rey, a Jehová ol ak'an opisio yic tzak' yajalil t'a Sion masanto t'a slajwub' lum lum. Ol ak' yajalil t'a yib'anh heb' ayoch ajk'olal t'ayach."
        },
        {
            "number": "3",
            "text": "Ayic ol ak'an owal yet' heb' ajk'ool, ol ja heb' a chonhab', ol yak'anoch sb'a heb' t'a owal chi' ed'oc. Icha yal ak'wal t'a q'uinhib'alil, icha chi' ol aj sja heb' winh kelemtac t'a jun tzalan to icnhej yaji."
        },
        {
            "number": "4",
            "text": "Yak'nac pax kan sti' Jehová, malaj b'ak'uinh ol sk'exa', yalnac t'ayach icha tik: Sacerdote ach t'a masanil tiempo, icha yopisio winhaj Melquisedec, xchi."
        },
        {
            "number": "5",
            "text": "Mamin Jehová, ayek' winh Rey t'a a wach' k'ab'. Ha t'a jun k'ual ol te cot yowal winh, ol satjoquel heb' rey yuj winh."
        },
        {
            "number": "6",
            "text": "Ha winh ol ak'an syaelal juntzanh niwac nación, ol cham anima, b'alb'umb'a ol aj heb' chamnac yuj winh. Ol satjoquel heb' yajal t'a yol yib'anhk’inal tik yuj winh."
        },
        {
            "number": "7",
            "text": "Ha t'a yol b'e ol yuk'a' winh Rey t'a jun ha ha' sb'eyi, yuj chi' ol och yip winh."
        }
    ]
}