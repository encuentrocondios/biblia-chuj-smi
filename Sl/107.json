{
    "chapter": "107",
    "verses": [
        {
            "number": "1",
            "text": "Calec vach' lolonel d'a Jehová yujto vach', yujto aynhej svach'k'olal d'a masanil tiempo."
        },
        {
            "number": "2",
            "text": "A onh colb'il onh xo yuuj, calec to toxo ix onh colchajel d'a yol sk'ab' eb' cajk'ool."
        },
        {
            "number": "3",
            "text": "A' ix onh molb'ancot d'a juntzanh chonhab', b'aj sjavi k'u yed' b'aj tz'em k'u yed' d'a norte yed' d'a sur."
        },
        {
            "number": "4",
            "text": "Ay mach sb'eyek' d'a tz'inan luum b'aj malaj b'e, max ilchajlaj sb'eal junoc chonhab' yuj eb' b'aj syal scajnaji."
        },
        {
            "number": "5",
            "text": "Ay svejel eb', ay staquinhtial eb', toxo val scham eb'."
        },
        {
            "number": "6",
            "text": "A yuj syaelal eb' chi', ix yal sb'a eb' d'a Jehová, axo ix colanel eb'."
        },
        {
            "number": "7",
            "text": "A' ix ik'anb'at eb' b'aj tojol sb'at sb'eal jun chonhab' b'aj syal scajnaj eb'."
        },
        {
            "number": "8",
            "text": "Yak'ocab' yuj diosal eb' d'a Jehová yuj svach'k'olal, yuj pax scolval satub'tac d'ayonh a onh anima onh tic."
        },
        {
            "number": "9",
            "text": "A' tz'ik'anek' staquinhtial mach stacji sti'. Tzijtum pax tas svaji syak' d'a mach ay svejel."
        },
        {
            "number": "10",
            "text": "Ay mach cajanek' d'a scal q'uik'alq'uinal b'aj ay smay chamel. Ichato ayoch eb' preso yuj scusk'olal, ichato ay paxoch q'uen cadena d'a eb',"
        },
        {
            "number": "11",
            "text": "yujto max sk'anab'ajej slolonel Jehová eb'. Ix spatiquejcanel eb' tas nab'il yuj Dios Ek'to d'a yib'anh smasanil."
        },
        {
            "number": "12",
            "text": "Ix ak'chajoch eb' d'a munlajel ya. Ix telvi eb', manhxalaj mach ix colvaj d'a eb'."
        },
        {
            "number": "13",
            "text": "A yuj syaelal eb' chi', ix yal sb'a eb' d'a Jehová, axo ix colanel eb' d'a syaelal chi'."
        },
        {
            "number": "14",
            "text": "A' ix ilancot eb' d'a scal q'uik'alq'uinal, ix yik'anel q'uen cadena ayoch d'a eb'."
        },
        {
            "number": "15",
            "text": "Yak'ocab' yuj diosal eb' d'a Jehová yuj svach'k'olal, yuj pax scolval satub'tac d'ayonh a onh anima onh tic."
        },
        {
            "number": "16",
            "text": "A ix jecchitan q'uen puerta bronce, ix sk'occhitan q'uen yipumal spuertail chi'."
        },
        {
            "number": "17",
            "text": "A eb' chuc spensar, ix laj och syaelal eb'. Ayoch eb' d'a ilk'olal yuj schucal."
        },
        {
            "number": "18",
            "text": "Ix syajcanel svael eb'. Toxo val scham eb' syutej yab'ani."
        },
        {
            "number": "19",
            "text": "A yuj syaelal eb' chi', ix yal sb'a eb' d'a Jehová, axo ix colanel eb' d'a syaelal chi'."
        },
        {
            "number": "20",
            "text": "A' ix alani, ix b'oxi sk'ool eb'. Ix colchaj eb' yuuj d'a yol sk'ab' chamel."
        },
        {
            "number": "21",
            "text": "Yak'ocab' yuj diosal eb' d'a Jehová yuj svach'k'olal, yuj pax scolval satub'tac d'ayonh a onh anima onh tic."
        },
        {
            "number": "22",
            "text": "Yak'ocab' silab' eb' d'ay d'a ak'oj yuj diosal. Yalocab' eb' d'a tzalajk'olal tas ix sk'ulej Jehová."
        },
        {
            "number": "23",
            "text": "Ay juntzanh eb' chonhvajum ix b'at d'a yib'anh a' mar, ix ek' eb' yed' sbarco d'a yib'anh a'."
        },
        {
            "number": "24",
            "text": "Ata' ix yil eb' tas satub'tac ix sk'ulej Jehová."
        },
        {
            "number": "25",
            "text": "A Jehová ix alani, ix te ovaj a', ix q'ue chulnaj a' d'a chaanh."
        },
        {
            "number": "26",
            "text": "Ix ik'jichaanh eb', ix ik'jixiem eb' yuj a', ix somchaj sk'ol eb' yuj smay a'."
        },
        {
            "number": "27",
            "text": "Ix te xiv eb', ix ek' quetcon eb' icha val uk'um anh, manhxalaj ix aj yelk'och sjelanil eb'."
        },
        {
            "number": "28",
            "text": "A yuj syaelal eb' chi' ix yal sb'a eb' d'a Jehová, axo ix colanel eb' d'a syaelal chi'."
        },
        {
            "number": "29",
            "text": "A' ix ik'anel chacxuxum ik', ichato chi' ix och numnaj a'."
        },
        {
            "number": "30",
            "text": "Ix tzalaj eb' ayic ix yilan eb' snumk'aj a'. Axo Dios ix ik'anb'at eb' d'a puerto b'aj d'inhan sk'och eb' chi'."
        },
        {
            "number": "31",
            "text": "Yak'ocab' yuj diosal eb' d'a Jehová yuj svach'k'olal, yuj pax scolval satub'tac d'ayonh a onh anima onh tic."
        },
        {
            "number": "32",
            "text": "Yik'ocab' chaanh Jehová eb' b'aj smolb'ej sb'a eb' chonhab'. Yik'ocab' chaanh Dios eb' b'aj smolb'ej sb'a eb' ichamtac vinac."
        },
        {
            "number": "33",
            "text": "A b'aj tz'ek' a nivac a' yed' b'aj sq'ueul sjaj a', smeltzajoch taquinh lumal yuj Jehová."
        },
        {
            "number": "34",
            "text": "A' sq'uexan lum luum yax sat yic manhxalaj tas sq'uib' d'a luum. Yuj val smul eb' anima cajanek' ta, yuj chi' icha chi' tz'aji."
        },
        {
            "number": "35",
            "text": "A d'a lum taquinh luum, scheclaj a' cotac nhajab' yuj Jehová. Sq'uepaxul sjaj a a' d'a lum yuuj."
        },
        {
            "number": "36",
            "text": "Ata' syak' cajnaj eb' anima ay svejel, sb'oan nivac chonhab' eb' ta'."
        },
        {
            "number": "37",
            "text": "Tz'avvi trigo eb' yed' uva d'a sat sluum. Te nivan sat yavb'en eb' chi' syik'a'."
        },
        {
            "number": "38",
            "text": "A' Jehová chi' tz'ak'an svach'k'olal d'a eb', yuj chi' sq'uib' sb'isul eb'. Max emta sb'isul nok' smolb'etzal nok' eb'."
        },
        {
            "number": "39",
            "text": "Tato tz'emta sb'isul eb', emnaquilal, ilk'olal yed' yaelal sja d'a yib'anh eb' yuj eb' ajk'ool."
        },
        {
            "number": "40",
            "text": "Palta a eb' nivac vinac ajk'ool chi', a Jehová tz'ak'an satb'at eb' d'a tz'inan luum b'aj manhxalaj b'e. Manhxalaj tz'ajcan yelk'och eb'."
        },
        {
            "number": "41",
            "text": "Anheja' tz'ik'anel cusk'olal d'a eb' meb'a', syik'anchaanh sb'isul yuninal eb' icha val sq'uib' sb'isul nok' calnel."
        },
        {
            "number": "42",
            "text": "Ayic syilan jun tic eb' anima vach' spensar, stzalaj sk'ol eb', axo eb' anima chuc spensar jun, manhxalaj tas syal eb'."
        },
        {
            "number": "43",
            "text": "A eb' jelan, snaocab' juntzanh tic eb'. Nachajocab'el svach'k'olal Jehová yuj eb'."
        }
    ]
}