{
    "chapter": "30",
    "verses": [
        {
            "number": "1",
            "text": "Mamin Jehová, tzach in b'itej yed' in vach' lolonel, yujto ix in a sik'q'ue vaan d'a scal in nivan yaelal, maj in a cha b'uchjoc yuj eb' ayoch ajk'olal d'ayin."
        },
        {
            "number": "2",
            "text": "Mamin, in Diosal ach, ix in k'an a colval, ix ak'an b'oxoc in k'ool."
        },
        {
            "number": "3",
            "text": "Mamin, a ach ton ix in a colel d'a chamel. Ix ak' in q'uinal, maj in a chab'atlaj d'a scal eb' chamnac."
        },
        {
            "number": "4",
            "text": "B'itananhec d'a Jehová, mach ex to schonhab' ex, b'itejec yujto anhej Te Nivan Yelk'ochi."
        },
        {
            "number": "5",
            "text": "Yujto junnhej rato ay yoval sk'ool, axo svach'k'olal aynhejek' d'a masanil tiempo. Vach'chom tzonh ok' d'ak'valil, axo yic sq'uinhib'i sja co tzalajk'olal."
        },
        {
            "number": "6",
            "text": "Ayic te vach' vaji, ix in na' icha tic: Malaj b'aq'uinh ol in telvoc yuj junoc tas, xin chi."
        },
        {
            "number": "7",
            "text": "Mamin Jehová, yuj val svach'il a k'ool, ix in ak'canoch b'aj malaj tas tzin ik'ani. Palta ayic ix ik'anel a b'a d'ayin, ix somchajcanel in k'ool."
        },
        {
            "number": "8",
            "text": "Mamin, ix ach vavtej, ix valan in b'a d'ayach:"
        },
        {
            "number": "9",
            "text": "¿Tasto a ganar d'ayin, q'uinaloc tato tzin chami, tzin mucchaji? Manhxo ol yal-laj ach sb'itan eb' toxo ix och pococal. Manh ol yal pax laj yalan vach' lolonel eb' d'ayach yuj svach'il tas ix a b'o'o, xin chi."
        },
        {
            "number": "10",
            "text": "Mamin Jehová, ab' val tas svala', ok'oc val a k'ool d'ayin. Mamin, ochannhej ved'oc."
        },
        {
            "number": "11",
            "text": "Ix ak'an q'uexmaj in yaelal d'a tzalajk'olal. Ix ik'anel in cusk'olal, ix ak'ancanoch k'apac pichul yic q'uinh in pichuloc."
        },
        {
            "number": "12",
            "text": "Yuj val chi' jun, ach Jehová in Diosal, max yal-laj vem numan. Tzin b'itan d'ayach d'a aloj vach' lolonel yed' ak'oj yuj diosal d'ayach d'a masanil tiempo."
        }
    ]
}