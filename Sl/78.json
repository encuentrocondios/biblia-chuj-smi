{
    "chapter": "78",
    "verses": [
        {
            "number": "1",
            "text": "Ex vetchonhab', ab'ec in k'ayb'ub'al, aq'uecoch e chiquin d'a tas svala'."
        },
        {
            "number": "2",
            "text": "Ol val juntzanh lolonel nivan yelk'och d'ayex. A juntzanh tas k'ub'eltac yajcan d'a peca', a ol vala', aton juntzanh manta b'aj tz'alchajeli."
        },
        {
            "number": "3",
            "text": "Ol val juntzanh tas cab'nac, aton tas cojtac, a eb' co mam quicham alannac cab'i."
        },
        {
            "number": "4",
            "text": "Yovalil ol cal d'a eb' cuninal. A juntzanh tas satub'tac sb'onac Jehová yed' spoder, ol cal d'a eb' toto ol aljoc."
        },
        {
            "number": "5",
            "text": "A Dios ix b'oancan jun b'eyb'al d'ayonh a onh yinhtil onh vinhaj Jacob tic. Ix yak'ancan jun k'ayb'ub'al d'ayonh israel onh tic. Yalannaccan d'a eb' co mam quicham to sk'ayb'ej yuninal eb', a onh ton tic. A onhxo pax tic ol co k'ayb'ej eb' cuninal"
        },
        {
            "number": "6",
            "text": "yic vach' ay yab'ix eb' anima d'a b'aq'uinh, eb' mantzac alji. Axo eb' chi' ol alan pax d'a eb' yuninal."
        },
        {
            "number": "7",
            "text": "Yic vach' a Dios syak'och eb' yipoc sk'ool. Yic a tas sb'onac Dios max b'atcan satk'olal yuj eb'. Yic sk'anab'ajej pax schecnab'il Dios chi' eb'."
        },
        {
            "number": "8",
            "text": "Yic vach' manh ol yutej sb'a eb' icha yutejnac sb'a eb' co mam quicham, manh schanacoc yab' sk'ayb'ub'al Dios eb', spitejnac sb'a eb'. Manh tek'anoc yutejnac spensar eb', manh sk'anab'ajejnacoc Dios eb'."
        },
        {
            "number": "9",
            "text": "A eb' soldado yic Efraín, ay syamk'ab' eb' yic oval. Palta ayic ix och oval chi', ix b'at eb' elelal."
        },
        {
            "number": "10",
            "text": "Malaj yelk'och strato Dios d'a eb'. Max yal-laj sk'ol eb' sk'anab'ajej sk'ayb'ub'al Dios chi'."
        },
        {
            "number": "11",
            "text": "A tas ix sb'o Dios, aton juntzanh sat co k'ool quilani, ix b'atcan satk'olal yuj eb'."
        },
        {
            "number": "12",
            "text": "A Dios ix b'oan tas satub'tac d'a yichanh eb' co mam quicham d'a Zoán d'a yol yic Egipto."
        },
        {
            "number": "13",
            "text": "Ix spoj sb'a a' mar yuuj, ix schecanek' eb' d'a snanhal a' chi'. Ix syamoch vaan jun a' mar chi', icha muro ix ajcan a' yuuj."
        },
        {
            "number": "14",
            "text": "D'a k'ualil ix ik'ji b'ey eb' yuuj d'a yalanh jun asun. Axo d'ak'valil, ix ik'ji b'ey eb' yed' saquilq'uinal jun k'ak'."
        },
        {
            "number": "15",
            "text": "Ix jat q'uen nivac q'ueen yuuj d'a taquinh luum, manh jantacoc a a' ix elta, ix yuk'an a' eb'."
        },
        {
            "number": "16",
            "text": "A d'a yol q'uen nivan q'ueen ix elul a' nivac a' yuuj."
        },
        {
            "number": "17",
            "text": "Vach'chom ix yil jun chi' eb', palta anheja' ix och smul eb' d'a Dios d'a tz'inan luum chi'. Ix chichon sk'ol eb' d'a Dios Ek'to d'a yib'anh smasanil."
        },
        {
            "number": "18",
            "text": "Ix yak' proval Dios eb', ix sk'anan svael eb' icha val d'a sgana."
        },
        {
            "number": "19",
            "text": "Ix yalan specal Dios eb' icha tic: ¿Maxto ol yal-laj yak'ji co vael yuj Dios d'a tz'inan luum tic?"
        },
        {
            "number": "20",
            "text": "Yel toni, ix jat q'uen nivac q'ueen yuuj. A d'a yol q'ueen ix elul a' nivac a', ix ch'ayxi lum luum yuj a', ¿ol am yal pax yak'an co vael ticnaic? ¿Ol am yal yak'an chib'ej d'ayonh a onh schonhab' onh tic? xchi eb'."
        },
        {
            "number": "21",
            "text": "Ix cot yoval Jehová ayic ix yab'an jun slolonel eb' chi'. Icha val te' k'ak' ix aj scot yoval, ix ja copnaj d'a eb' yinhtilal vinhaj Jacob,"
        },
        {
            "number": "22",
            "text": "yujto maj yak'och sk'ool eb' d'ay. Maj yak'paxoch scolval Dios chi' eb' yipoc sk'ool."
        },
        {
            "number": "23",
            "text": "Vach'chom icha chi' ix yutej sb'a eb', palta ix ak'chajemta asun yuj Dios, ix sjacan spuertail satchaanh."
        },
        {
            "number": "24",
            "text": "Ix emul maná d'a yib'anh eb' schonhab' icha sja yax nhab'. Satchaanhil trigo ix sva eb'."
        },
        {
            "number": "25",
            "text": "A svael eb' ángel ix sva eb'. Cham ix va eb' yuj Dios."
        },
        {
            "number": "26",
            "text": "A ik' ix cot d'a stojolal b'aj sjavi k'u yed' d'a sur, ix cot xumumoc d'a satchaanh, yuj spoder Dios ix javi."
        },
        {
            "number": "27",
            "text": "A ik' chi' ix ik'ancot nok' chib'ej d'a yib'anh schonhab' Dios chi'. Manhxo jantacoc nok' much ix emuli, icha lum pococ, ma icha yarenail sti' a' mar ix aj sjavi nok'."
        },
        {
            "number": "28",
            "text": "A b'aj ayek' chonhab' chi', ata' ix ja b'ulan nok' yed' d'a spatic yichanh smantiado eb'."
        },
        {
            "number": "29",
            "text": "Yuj spek'al eb', a Dios ix ak'an tas ix snib'ej eb' chi'. Ix yak' val sgana eb' schi'an nok'."
        },
        {
            "number": "30",
            "text": "Palta ayic manto tzactzajlaj eb' schi'an nok', ayic aytooch nok' chib'ej chi' d'a yol sti' eb',"
        },
        {
            "number": "31",
            "text": "ix cot yoval sk'ol Dios d'a yib'anh eb'. Axo ix ak'an cham eb' vinac ay yip, aton eb' vinac ch'oc yel d'a scal eb' quetisraelal chi'."
        },
        {
            "number": "32",
            "text": "Palta manhoc yuj chi' ix sb'o sb'eyb'al eb'. Anheja' yoch smul eb'. Maj yak'laj pensar eb' yuj tas satub'tac ix sk'ulej Dios chi', maj yak'ochlaj eb' d'a sk'ool."
        },
        {
            "number": "33",
            "text": "Yuj chi' ix satjiel eb' yuj Dios chi' d'a scal nivac xivk'olal. Junnhej mutz'satil, ma icha quik'an quik', icha chi' ix aj satel eb'."
        },
        {
            "number": "34",
            "text": "Ayic ix cham jayvanh eb' chi' yuj Dios, ix sna sb'a sk'ol juntzanhxo eb', ix k'och eb' d'a yichanh Dios, ix lesalvi eb' d'ay d'a smasanil sk'ool."
        },
        {
            "number": "35",
            "text": "Ichato chi' ix najicot Dios Ek'to d'a yib'anh Smasanil yuj eb', yujto a' stanhvan eb', a' scolan pax eb'."
        },
        {
            "number": "36",
            "text": "Anhej yed' sti' eb' stz'ac yal vach' lolonel d'a Dios chi'."
        },
        {
            "number": "37",
            "text": "Malaj b'aj vach' ix yutej sb'a eb' d'ay. Maj sk'anab'ajej pax strato eb' yed'oc."
        },
        {
            "number": "38",
            "text": "Palta ix te ok' sk'ol d'a eb', yuj chi' ix succhaj sat schucal eb' yuuj. Maj ak'joc cham eb'. Tzijtum el ix och vaan yoval, majxo yaq'uelk'ochlaj yoval chi' d'a eb'."
        },
        {
            "number": "39",
            "text": "Ix snacoti to animanhej eb'. Lajan eb' icha ik' tonhej tz'ek'b'ati, maxtzac meltzajlaj."
        },
        {
            "number": "40",
            "text": "Tzijtum el ix spitej sb'a eb' d'ay, ix yab' syail d'a tz'inan luum yuj eb'."
        },
        {
            "number": "41",
            "text": "Palta anheja' yak'ji proval yuj eb'. Ix tzuntzajcot yoval sk'ol co Diosal Axonhejoch chi' yuj eb'."
        },
        {
            "number": "42",
            "text": "Max snacotlaj jun k'ual eb' ayic ix coljiel eb' yuj spoder d'a yol sk'ab' eb' ajk'ool."
        },
        {
            "number": "43",
            "text": "Maj snapaxcot juntzanh milagro yilnac eb' d'a Zoán d'a yol yic Egipto."
        },
        {
            "number": "44",
            "text": "Ix yak'och a nivac a' chik'al d'a Egipto, axo eb' aj Egipto chi', majxo yal-laj yuk'an a' eb'."
        },
        {
            "number": "45",
            "text": "Ix yak'anpaxcot nok' us d'a scal eb' aj Egipto chi', icha val asun yek' nok', ix te ixtaj eb' yuj nok'. Ix yak'anpaxcot nok' tzijtumal pajtza' d'a scal eb', yic tz'ixtaxel schonhab' eb' yuj nok'."
        },
        {
            "number": "46",
            "text": "Masanil sat tastac avab'il yuj eb' ix yak'och d'a yol sk'ab' nok' k'ulub'. Ix lajviel sat yavb'en eb' yuj nok'."
        },
        {
            "number": "47",
            "text": "A q'uen sacb'at yed' q'uen cheev ix lajanel te' higo yed' te' uva avab'il yuj eb'."
        },
        {
            "number": "48",
            "text": "Ix cham nok' svacax eb' yed' nok' scalnel eb' yuj q'uen sacb'at, yuj pax b'aj ix mak'vaj k'u."
        },
        {
            "number": "49",
            "text": "Ix yak'cot yaelal Dios d'a yib'anh eb', yuj yoval sk'ol manhxa yalb'anil. Manh jantacoc eb' ángel ix scheccoti yic tzul satjiel eb' aj Egipto chi'."
        },
        {
            "number": "50",
            "text": "Junelnhej ix te cot yoval, majxo ok'laj jab'oc sk'ol d'a eb'. Ix ak'jib'at eb' d'a yol sk'ab' chamel yuuj."
        },
        {
            "number": "51",
            "text": "Masanil eb' vinac b'ab'el tz'alji d'a snun d'a yol yic Egipto chi' ix smilchamoc. D'a junjun patil eb' aj Egipto chi', jun mach ix chami."
        },
        {
            "number": "52",
            "text": "Ix ik'ji b'ey eb' co mam quicham chi' yuj Dios d'a tz'inan luum, icha yik'ji b'ey nok' calnel, icha chi' ix utaj eb'."
        },
        {
            "number": "53",
            "text": "Vach' ix aj yik'ji b'ey eb' yuuj, yic vach' max xiv eb'. Axo eb' ayoch ajk'olal d'a eb', ix b'atcan eb' d'a yol a' mar."
        },
        {
            "number": "54",
            "text": "Ix ik'jicot eb' yuj Dios d'a jun luum sik'b'ilel tic yuuj, d'a juntzanh vitz ix yik'canek' tic d'a scal oval."
        },
        {
            "number": "55",
            "text": "Ix yik'anel juntzanh nación d'a yichanh eb'. Ix spojancanek' lum luum chi'. Macquiltac ix yutej d'a junjun yinhtilal. Ix cajnaj eb' d'a schonhab' eb' ajk'ool chi'."
        },
        {
            "number": "56",
            "text": "Palta axo eb' co mam chi', ix ak'ji proval Dios Ek'to d'a yib'anh smasanil yuj eb'. Ix tzuntzajcot yoval sk'ol yuj eb'. Maj sk'anab'ajej eb' tas ix yal Dios chi'."
        },
        {
            "number": "57",
            "text": "Icha yutejnac sb'a eb' co mam quicham, icha chi' ix yutej sb'a eb' d'a yichanh Dios. Maj sk'anab'ajejlaj eb' d'ay. Ix el eb' d'a yol sb'e icha junoc jul-lab' coxo."
        },
        {
            "number": "58",
            "text": "Ix stzuntzejcot yoval Dios chi' eb', yujto b'at lesalvoc eb' d'a jolomtac vitz, b'at yak'anem sb'a eb' d'a juntzanh yechel comon dios."
        },
        {
            "number": "59",
            "text": "Ix cot yoval Dios chi' ayic ix yilan jun chi', ix paticajcanel eb' yuuj."
        },
        {
            "number": "60",
            "text": "Ix yactancan scajnub' d'a Silo, aton jun spat yaj d'a co cal."
        },
        {
            "number": "61",
            "text": "Tonhej ix yila' ix ik'jib'at scaxail strato yuj eb' ajk'ool, aton sch'oxnab'il stziquiquial yed' spoder."
        },
        {
            "number": "62",
            "text": "Ix te cot val yoval Dios chi' d'a eb', yuj chi' ix actajcan eb' d'a yol sk'ab' eb' ajk'ol chi' yic smiljicham eb'."
        },
        {
            "number": "63",
            "text": "A eb' quelemtac, ix cham eb' d'a scal oval, ichato ix tz'ab'at eb'. Manhxalaj b'it yic nupnajel ix och d'a eb' ix cob'estac."
        },
        {
            "number": "64",
            "text": "A eb' vinh sacerdote, ix miljicham eb' vinh d'a q'uen espada. Maj ok'laj eb' ix yetb'eyum eb' vinh ix cham chi'."
        },
        {
            "number": "65",
            "text": "Ix lajvi chi', ix q'ue jucnaj Dios Cajal, icha tz'aj yel svayanh anima, icha junoc soldado jelan d'a oval tz'el yav yuj anh anh."
        },
        {
            "number": "66",
            "text": "Ix ak'ji ganar eb' ajk'ool yuuj, ix b'at eb' elelal. Ix q'uixvicanel eb' d'a masanil tiempo."
        },
        {
            "number": "67",
            "text": "Ayic ix sayanxi Dios b'ajtil ol ajxoc scajnub', ix spatiquejcanel smacb'en eb' yinhtilal José. Manhoclaj smacb'en eb' yinhtilal Efraín ix siq'uelta."
        },
        {
            "number": "68",
            "text": "Palta a d'a smacb'en eb' yinhtilal Judá ix sik'jielta yuuj, aton tzalan Sion to xajan yuuj."
        },
        {
            "number": "69",
            "text": "Ix sb'oq'ue scajnub' Dios yic scan d'a junelnhej icha satchaanh. Ix yaq'uem yich yic aynhejek' d'a masanil tiempo icha lum luum."
        },
        {
            "number": "70",
            "text": "Ix sik'anel jun schecab', aton vinhaj David, vinh tanhvum calnel."
        },
        {
            "number": "71",
            "text": "Ix ik'jiel vinh yuj Dios chi' d'a spatic nok' nun calnel ay yune', yic vach' a vinh stanhvan eb' israel yinhtilal vinhaj Jacob chi'. Ix ochcan schonhab' Dios chi' icha scalneloc vinh."
        },
        {
            "number": "72",
            "text": "Ix tanhvaj schonhab' Dios yuj vinhaj David chi'. D'a smasanil sk'ol vinh yed' sjelanil ix stanhvej."
        }
    ]
}