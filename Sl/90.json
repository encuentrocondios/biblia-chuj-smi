{
    "chapter": "90",
    "verses": [
        {
            "number": "1",
            "text": "Mamin, yictax yichb’anel, a ach tzonh a coltaxoni."
        },
        {
            "number": "2",
            "text": "Yictax manto a b'olaj juntzanh witz yet' yol yib'anhk’inal tik, masanto t'a slajwub', Dios ach taxoni."
        },
        {
            "number": "3",
            "text": "Ha ach tzonh ak' meltzajxioch pokokal, ayic tzalani: Ex anima, meltzajanhecxioch pokokal, xa chi."
        },
        {
            "number": "4",
            "text": "Ha jun mil ab'il, icha yaj junok k'ual yaj t'a yol a sat. Icha yaj jayeoc hora t'ak'walil icha chi' yaj t'ayach."
        },
        {
            "number": "5",
            "text": "Elanhchamel tzik' b'ey ko k 'inal. Icha wal yek'b'at junok wayich, icha wal chi' caj a onh tik."
        },
        {
            "number": "6",
            "text": "Lajan onh icha anh ank'ultak sk'euli. Scot xumaquil anh t'a q'uinhib'alil, haxo yic tz'emcan k'u, stacjieli, schamxicanem anh."
        },
        {
            "number": "7",
            "text": "Yel toni, a yowal a k'ool tzonh ak'an lajwoqueli. Manhxo animaoc tzonh ajkan yuj."
        },
        {
            "number": "8",
            "text": "Ha ko mul yet' ko chukal, wach'chom te k'ub'eltac yaji, palta chequel yaj t'a ichanh."
        },
        {
            "number": "9",
            "text": "Yel ton wal, a yuj yowal a k'ol satel ko k 'inal. Elanhchamel tzek'b'at ko k 'inal chi', ichanhej sja sik'son ko k'ool."
        },
        {
            "number": "10",
            "text": "Anhej 70 ab'il ko k 'inal. Axo heb' tek'an jun, sk'och heb' t'a 80 ab'il. Palta te yaxo yek' k'u ak'wal yuj heb'. Elanhchamel tzek'b'at ko k 'inal, tzonh sateli."
        },
        {
            "number": "11",
            "text": "¿Mach wal ojtannac spoder yowal a k'ool? ¿Mach ay xivk'olal t'ayach icha smojal yowal a k'ool chi'?"
        },
        {
            "number": "12",
            "text": "Ak' cojtaquejeli to tzapan ko k 'inal, yic wach' snachajel cuuj, yic tzonh b'ey t'a jelanil."
        },
        {
            "number": "13",
            "text": "Mamin Jehová, ochannhej qued'oc. ¿Jantacto wal tiempo ol ko tanhwej yic tzonh a colani? Ok'oc wal a k'ol t'ayonh a onh a checab' onh tik."
        },
        {
            "number": "14",
            "text": "Ak' tzalajb'oc ko k'ool t'a junjun q'uinhib'alil yuj a wach'k'olal, yic tzonh b'itan t'a tzalajk'olal yacb'an pitzan onhto."
        },
        {
            "number": "15",
            "text": "Sco nib'ej tzijtum ab'ilal ko tzalajk'olal tzak'a', icha wal sb'isul yab'ilal ko yaelal."
        },
        {
            "number": "16",
            "text": "Elocab' t'a a k'ool to a onh a checab' onh tik yet' heb' quinhtilal, to squil tas satub'tac tza k'ulej yet' a poder."
        },
        {
            "number": "17",
            "text": "Mamin ach ko Diosal, ayocab' a wach'k'olal t'a quib'anh. Ak' najtilb'oc ko munlajel, checlajocab' t'a junelnhej. Yel ton Mamin, checlajocab' ko munlajel chi' t'a junelnhej."
        }
    ]
}