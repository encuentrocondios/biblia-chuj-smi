{
    "chapter": "138",
    "verses": [
        {
            "number": "1",
            "text": "Mamin Jehová, t'a smasanil in k'ool ol wak' yuj diosal t'ayach, ol ach in b'itej t'a yichanh juntzanh Dios."
        },
        {
            "number": "2",
            "text": "Ol in em cuman t'ayach t'a stojolal a templo to icnhej yaji, yuj wak'an yuj diosal t'ayach yuj a wach'k'olal, yujto tzak'elk'och tas tzala'. Ix ik'chaanh a b'i yet' a lolonel t'a yib'anh masanil tastac."
        },
        {
            "number": "3",
            "text": "Ix ach tak'wi t'ayin ayic ix in awaj t'ayach, ix ak'an wip."
        },
        {
            "number": "4",
            "text": "Masanil heb' rey t'a yol yib'anhk’inal tik, ol yal wach' lolonel heb' t'ayach ayic ol yab'an heb' tas alnaccani."
        },
        {
            "number": "5",
            "text": "Ol yal wach' lolonel heb' t'ayach yuj tastac a b'onac, yujto te niwan yelk'och a b'inajnaquil."
        },
        {
            "number": "6",
            "text": "Wach'chom te niwan elk'ochi, palta tz'ok' a k'ol t'a heb' anima emnaquil yeq'ui, haxo heb' syik'chaanh sb'a, max ach b'atlaj k'elan t'a heb'."
        },
        {
            "number": "7",
            "text": "Ayic ay in ek' t'a skal tas ay smay, pitzan innhej uuj, tzak'ancot a poder, tzin a colanel t'a yowal heb' ayoch ajk'olal t'ayin."
        },
        {
            "number": "8",
            "text": "Ach Jehová, ol ach och wed'oc yic wach'nhej tzin elk'och t'a tas tza na t'ayin. Ha a wach'k'olal aynhejek' t'a masanil tiempo. Ha tastac ix ik'el yich t'ayin, mocab' kan xepan."
        }
    ]
}