{
    "chapter": "66",
    "verses": [
        {
            "number": "1",
            "text": "E masanil ex cajan ex t'a yol yib'anhk’inal tik, b'itananhec d'ha Dios t'a tzalajk'olal."
        },
        {
            "number": "2",
            "text": "B'itejec sb'inajnaquil. B'itananhec t'ay yet' juntzanh b'it manhxo jantacoc swach'il."
        },
        {
            "number": "3",
            "text": "Alec d'ha Dios icha tik: Mamin a tas tza b'o'o, te satub'tac. Ha wal t'a ichanh stelwican heb' ayoch ajk'olal t'ayach, yujto te niwan a poder."
        },
        {
            "number": "4",
            "text": "Masanil heb' anima t'a yol yib'anhk’inal tik syak'em sb'a t'ayach, tzach sb'itan heb', xe chi t'ay."
        },
        {
            "number": "5",
            "text": "Cotanhec, ilec wal tas sb'onac Dios. Satub'tac tas sk'ulej yuj ko wach'iloc a onh anima onh tik."
        },
        {
            "number": "6",
            "text": "Taquinh lu'um ajnac ha' mar yet' ha' niwac ha' yuj, haxo ta' ek'naccot heb' ko mam quicham. Tzalajocab' ko k'ool d'ha Dios."
        },
        {
            "number": "7",
            "text": "Ha yet' spoder syak' yajalil t'a masanil tiempo. Aynhejoch sat t'a junjun nación, yic wach' max och heb' syik'chaanh sb'a ajk'olal t'ay."
        },
        {
            "number": "8",
            "text": "Ex junjun nación, alec wach' lolonel t'a ko Diosal. Ab'chajocab' he b'itan t'ay t'a wach' lolonelal."
        },
        {
            "number": "9",
            "text": "Yujto ha' tz'ak'an ko k 'inal, max onh schalaj telwoc."
        },
        {
            "number": "10",
            "text": "Ach Dios, tik wal ix il ko pensar. Icha wal sacb'itaj k'een plata, icha wal chi' ix aj onh a sacb'itani."
        },
        {
            "number": "11",
            "text": "Ix onh ak'kan t'a te' yaal. Yelxo wal te al icatz ix ak' ko cuchu'."
        },
        {
            "number": "12",
            "text": "Ha heb' comon anima ix ak'lab'ej onh stek'ani. Ix onh ak' ek' t'a skal te' k'ak' yet' t'a yol ha' niwac ha'. Ixlajwi chi' ix onh ik'anb'at b'aj junk'olal tzonh aji."
        },
        {
            "number": "13",
            "text": "Ol in och t'a yol a templo yuj wak'an in silab' t'ayach. Ichato wal chi' ol wak'anelk'och in ti' wak'nac t'ayach,"
        },
        {
            "number": "14",
            "text": "aton tas walnac ayic ay in och t'a ilk'olal."
        },
        {
            "number": "15",
            "text": "Ha nok' nok' b'ak'uech ol in nhustz'ha t'a altar. Ol wak' nok' wacax, nok' mam chiwa yet' pax nok' ch'ac calnel in silab'oc t'ayach, aton tik scha a k'ool."
        },
        {
            "number": "16",
            "text": "Cotanhec he masanil, mach ex ay yelk'och Dios t'a he sat. Maclejec eyab' t'ayin, ol wal t'ayex jantac swach'k'olal t'ayin."
        },
        {
            "number": "17",
            "text": "Ix in k'an scolwal wed'oc, ix walan wach' lolonel t'ay."
        },
        {
            "number": "18",
            "text": "Q'uinaloc tato a chukal ix in nib'ej in k'ulej, maj am schalaj yab' Dios Yajal t'a Smasanil tas ix in k'an t'ay."
        },
        {
            "number": "19",
            "text": "Palta ix yab'i tas ix in k'an chi' t'ay, ix sk'anab'ajej in lesal."
        },
        {
            "number": "20",
            "text": "Alchajocab' wach' lolonel d'ha Dios, yujto max spatiquejel in lesal, manh puraloclaj ix yak' swach'k'olal t'ayin."
        }
    ]
}