{
    "chapter": "65",
    "verses": [
        {
            "number": "1",
            "text": "Ach ko Diosal, smoj wal yalji wach' lolonel t'ayach t'a Sion. Ha moj wal skak'elk'och tas skaltej t'ayach."
        },
        {
            "number": "2",
            "text": "Masanil heb' anima sja t'ayach yujto tzab'nhej slesal heb'."
        },
        {
            "number": "3",
            "text": "Ha jantac ko chukal tz'ak'an yajalil t'a quib'anh, palta a achxo tza suc sat ko mul chi'."
        },
        {
            "number": "4",
            "text": "Te wach' quico', yujto a ach ix onh a sik'kaneli yic wach' ayonhek' t'a a templo. Wach' kaj yuj swach'il tas ay t'a a kajnub', aton a templo te niwan yelk'ochi."
        },
        {
            "number": "5",
            "text": "Ach Dios ko Kolumal, tza pactzitej ko lesal yet' tas satub'tac tza k'ulej t'a stojolal. Masanil anima kajan t'a yol yib'anhkâ€™inal tik, aton heb' kajan t'a tik yet' heb' kajan t'a sk'axepal ha' mar, ol ach yak'och heb' yipoc sk'ool."
        },
        {
            "number": "6",
            "text": "Te tzatz ix utejkan juntzanh lum niwac witz yuj a poder yet' ipalil."
        },
        {
            "number": "7",
            "text": "Ha ach tzak' numk'aj sat ha' mar. Ayic sk'e somnaj juntzanh niwac chonhab', a ach tzak' pax numk'ajoc."
        },
        {
            "number": "8",
            "text": "Ha heb' kajan t'a juntzanh najatil lu'um, tz'ib'xik'e heb' t'a yichanh tas satub'tac tza k'ulej. Uuj wal ay tzalajk'olal b'aj sjawi k'u, masanto b'aj tz'em k'u."
        },
        {
            "number": "9",
            "text": "Ayachnhejoch ilan lum lum, tzak' snhab'il lu'um, tzak'anpax q'uib' tas tz'avchaj t'a lu'um. Tzak' q'uib' ixim trigo yuj ha ha' tz'el yoc. Ichaton wal chi', tzutej a b'oan lum lum tik."
        },
        {
            "number": "10",
            "text": "Ha ach tzak' yaxb'oc sat lu'um, tzak' ch'ayxoc sch'olquiltaquil lu'um, tzak'an k'unb'oc lum yuj yax nhab', tzak'an pax a wach'k'olal yic satan tas tz'avchaj t'a sat lu'um."
        },
        {
            "number": "11",
            "text": "Manh jantacoc sat avb'en syak' t'a junjun ab'il yuj nhab' tzak'koti."
        },
        {
            "number": "12",
            "text": "Syaxb'i anh ank'ultak t'a tzinan lu'um b'aj swa nok' kalnel. Axo tzalquixtac wach' tz'aj yilji yuj avb'en."
        },
        {
            "number": "13",
            "text": "Sb'ud'jiel tzalquixtac yuj nok' kalnel. Axo opquixtac, sb'ud'jikanel yuj ixim trigo. Yuj chi' sb'itan heb' anima smasanil, tz'el yav heb' yuj tzalajk'olal."
        }
    ]
}