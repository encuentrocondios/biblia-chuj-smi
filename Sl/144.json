{
    "chapter": "144",
    "verses": [
        {
            "number": "1",
            "text": "Aljokab' wach' lolonel t'a Jehová, aton tz'ak'an wip. Aton wal tzin k'ayb'ani, syak'anpax in jelanil yic wach' swak' owal."
        },
        {
            "number": "2",
            "text": "Aton icha in nhak'een, icha wal in cuartel, in Kolumal paxi. A' tzin k'ub'aneli. A' ayoch wenhuloc. A' tz'ak'anoch heb' chonhab' t'a yalanh in mandar."
        },
        {
            "number": "3",
            "text": "Mamin Jehová ¿tas wal jab'oc quelk'och a onh anima onh tik t'a yol a sat, yuj chi' tzonh a nacoti? ¿Tas wal quelk'ochi yuj chi' tzonh a ya'ilej?"
        },
        {
            "number": "4",
            "text": "Ha onh anima onh tik, lajan onh icha wal b'aj squik' quik', haxo ko k 'inal icha wal junok enhul tz'eq'ui."
        },
        {
            "number": "5",
            "text": "Mamin, jac spuertail satcha’anh yic tzach emuli. Tzach emul t'a jolomtac witz yic sk'e stab'il lum uuj."
        },
        {
            "number": "6",
            "text": "Julemta junok a jul-lab', aton jun k'ak' tzek' copnajoc, tza pechanb'at heb' ayoch ajk'olal t'ayach t'a skal somk'olal."
        },
        {
            "number": "7",
            "text": "Masanto t'a satcha’anh chi' tzak'emta a k'ab' tzin a colanel t'a jun ha' mar te niwan, syalelk'ochi, aton heb' ch'oc chonhab'il."
        },
        {
            "number": "8",
            "text": "Colinel t'a heb' esalwum chi', aton heb' syik'chaanh sk'ab' syak'an sti' t'a tastac manh yeloc."
        },
        {
            "number": "9",
            "text": "Ach in Diosal, ol in b'itej jun ak' b'it t'ayach. Ol in b'itan yet' sb'ital salterio t'ayach."
        },
        {
            "number": "10",
            "text": "Uuj wal, syal yuj heb' rey, a ach ton ix in a col t'a k'een espada tzonh milanchamoc, a in Dawid a chekab' in tik."
        },
        {
            "number": "11",
            "text": "Ha ticnaik, colinel t'a yol sk'ab' heb' ch'oc chonhab'il, heb' esalwum syak' sti' t'a tastac manh yeloc syala'."
        },
        {
            "number": "12",
            "text": "Q'uib'okab' heb' cuninal icha wal tas tz'avchaj to ya ilab'il. Ha heb' ix quisil lajanokab' heb' ix icha junok yoyal templo tzeyb'il, te wach' yilji."
        },
        {
            "number": "13",
            "text": "Ha ko pat, b'ud'jinacokab'el yuj junjun makan wael. Ha nok' ko kalnel, q'uib'okab' sb'isul nok' t'a smilal. Manhxo b'ischajb'enokab' tz'aj sb'isul nok' ko wakax."
        },
        {
            "number": "14",
            "text": "Unewiokab' nok', mokab' tonhejoc tzek' sti' nok'. Malajokab' mach tz'el yav t'a yol skalleal ko chonhab' yuj yaelal."
        },
        {
            "number": "15",
            "text": "Yelxo wal te wach' yic junok chonhab' to icha chi' yaji. Yelxo wal te wach' yic junok chonhab' to a Jehová ayoch sDiosaloc."
        }
    ]
}