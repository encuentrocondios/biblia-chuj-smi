{
    "chapter": "32",
    "verses": [
        {
            "number": "1",
            "text": "Te vach' yic eb' tz'ak'chaj lajvoc smul, succhaj sat schucal eb'."
        },
        {
            "number": "2",
            "text": "Te vach' yic eb' syal Jehová to manhxalaj smul eb' d'a yichanh, aton eb' maxtzac k'ub'anel smul d'a eb' yetanimail."
        },
        {
            "number": "3",
            "text": "Ayic manto valq'uetalaj in mul, yelxo val ijan ix lajviel in nivanil ix vab'i, yujto ix in te k'acvi."
        },
        {
            "number": "4",
            "text": "Ach in Diosal, k'ual d'ak'val yelk'olal ix ak'och in yaelal. Icha val anh taquinh ank'ultac stacjiel yuj varesma, ichinta ix vab'i."
        },
        {
            "number": "5",
            "text": "Ichato chi' ix valanq'ueta in mul chi' d'ayach, malaj tas ix in k'ub'ejeli. Ix el val d'a in k'ool valan in b'a d'ayach. A achxo Mamin Jehová ix in ak' nivank'olal."
        },
        {
            "number": "6",
            "text": "Yuj val chi' jun, yalocab' sb'a eb' tzach k'anab'ajani yacb'an tzato yala'. Vach'chom sja yaelal icha a' eluma', palta max yamchajlaj eb' yuuj."
        },
        {
            "number": "7",
            "text": "A ach ay ach och venhuloc, a ach ol in a colel d'a yaelal. Tzach in b'itej yujto ix in a coleli."
        },
        {
            "number": "8",
            "text": "Ix yal Jehová d'ayin: Ol ach in k'ayb'ej d'a tas ol a k'ulej. Ol in ch'ox d'ayach b'ajtil ol ach b'atoc, ol ach in tanhvej."
        },
        {
            "number": "9",
            "text": "Manh utej a b'a icha nok' chej ma icha junoc nok' mula, a juntzanh nok' chi' max nachajel-laj yuj nok'. Yovalil syamchajoch vaan nok' yed' q'uen freno. Tato manh ichocta tz'utaj nok', max sk'anab'ajejlaj nok', xchi Jehová d'ayin."
        },
        {
            "number": "10",
            "text": "A eb' chuc sb'eyb'al, manh jantacoc yaelal ol cot d'a yib'anh eb'. Axo eb' ayoch Dios yipoc sk'ool, a svach'k'olal Dios chi' ol moyanq'ue eb'."
        },
        {
            "number": "11",
            "text": "Aq'uec tzalajb'oc e k'ool d'a Jehová ex anima vach' e pensar. B'itananhec d'a tzalajk'olal e masanil ex ayex och d'a stojolal."
        }
    ]
}