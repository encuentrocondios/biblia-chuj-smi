{
    "chapter": "37",
    "verses": [
        {
            "number": "1",
            "text": "Mocab' somchajel co k'ool yuj eb' sk'ulan chucal. Mocab' co nib'ejoch sb'eyumal eb'."
        },
        {
            "number": "2",
            "text": "Yujto elanhchamel ol satel eb', icha stacji anh ac sjochchajeli, ma icha stacjiel anh ank'ultak."
        },
        {
            "number": "3",
            "text": "Caq'uecoch Jehová yipoc co k'ool, co b'oec tas wach'. Conh canecnhej cajan t'a lum lum tik, ol onh ak'joc wa t'a ak'ank'olal."
        },
        {
            "number": "4",
            "text": "Caq'ek tzalajb'oc co k'ool t'a Jehová, a ol ak'an tas sco nib'ej."
        },
        {
            "number": "5",
            "text": "Scab'enejoch co b'ha t'a yol sk'ab' Jehová, scak'anoch yipoc co k'ool, a ol colvaj qued'oc."
        },
        {
            "number": "6",
            "text": "Axo ol ak'an checlaj swach'il co b'eyb'al icha val tz'aj scheclaj yoc k'u t'a chimk'ualil."
        },
        {
            "number": "7",
            "text": "Numan scutejec co b'ha t'a yichanh Jehová. Nivan scutejec co k'ool co tanhvan scolvaj qued'oc. Manh caq'ek somchajel co k'ool yuj eb' te wach' tz'elk'och yuj chucal sk'ulej."
        },
        {
            "number": "8",
            "text": "Co satequel coval, caq'ek tup co k'ak'alk'olal. Mocab' te chichon co k'ool, ta maay, chucnhej tas ol onh ajelk'ochoc."
        },
        {
            "number": "9",
            "text": "D'a val yel ol satel eb' sk'ulan chucal, a onhxo pax scak'och Jehová yipoc co k'ool jun, ol co cha co macb'en yic b'aj ol onh cajnaj t'a lum lum tik."
        },
        {
            "number": "10",
            "text": "Ayic jaye' k'ual tik, manhxalaj eb' sk'ulan chucal chi'. Wach'chom ol co sayek' eb', palta manhxo ol ilchajlaj eb' cuuj."
        },
        {
            "number": "11",
            "text": "Axo eb' anima emnaquil, ol aj eb' t'a sat lum lum tik, ol yak'an val sgana eb' yajek' t'a junk'olal."
        },
        {
            "number": "12",
            "text": "Ha eb' sk'ulan chucal, nanon yek' sk'ool eb' yak'an chucal chi' t'a anima wach' sb'eyb'al. Juch'uch'i sk'uxan ye eb' t'a eb' yuj chichonk'olal."
        },
        {
            "number": "13",
            "text": "Axo Jehová tonhej stzevaj yuj eb', yujto yojtac to lak'anxo sja yaelal t'a yib'anh eb'."
        },
        {
            "number": "14",
            "text": "Ha eb' sk'ulan chucal, syiq'uelta yespada eb', sb'oan sjul-lab' eb' yic wach' slajviel eb' emnaquil anima meb'a', to smilcham eb' wach' sb'eyb'al eb' yalani."
        },
        {
            "number": "15",
            "text": "Ha q'uen yespada eb' chuc chi', anheja' q'uen ol ek' t'a spixan eb'. Axo sjul-lab' eb' chi', ol canhchajcanb'at te'."
        },
        {
            "number": "16",
            "text": "Yelxo val te wach' jab'oc tas ay t'a eb' anima wach' spensar, t'a yichanh sb'eyumal jantac eb' sk'ulan chucal."
        },
        {
            "number": "17",
            "text": "Ol satel sb'eyumal eb' anima chuc chi' yuj Jehová, haxo eb' anima wach' spensar, ol coljoc eb' yuj."
        },
        {
            "number": "18",
            "text": "Ha Jehová stanhvan eb' malaj spaltail, haxo tas ay t'a eb', malaj b'ak'uinh ol sateloc."
        },
        {
            "number": "19",
            "text": "Ayic te chuc tiempo yujto te ay vejel, manh ol ek'laj eb' q'uexab', aynhej tas ol sva eb'."
        },
        {
            "number": "20",
            "text": "Ha eb' sk'ulan chucal, ol satel eb' icha val stacji anh xumac ay t'a caltac te'. Ha eb' ayoch ajk'olal t'a Jehová, ol satcanel eb' icha val satem te' tab'."
        },
        {
            "number": "21",
            "text": "Ha eb' sk'ulan chucal, tz'och eb' majan, maxtzac yak' meltzaj smajan eb' chi'. Axo eb' anima wach' spensar, ay yoq'uelk'olal eb', elb'ennhej yel yuj eb'."
        },
        {
            "number": "22",
            "text": "Ha eb' schaan swach'k'olal Jehová, a eb' ol cajan lum lum, haxo pax eb' chuc catab'il yuj, ol ik'chajel eb' t'a sat lu'um."
        },
        {
            "number": "23",
            "text": "Ha Jehová scuchb'an b'ey eb' anima wach' spensar ayic van sb'ey eb' t'a tojolal."
        },
        {
            "number": "24",
            "text": "Wach'chom stelvi eb', palta max ek'laj tiempo sq'uexvan eb', yujto yamb'il sk'ab' eb' yuj Jehová."
        },
        {
            "number": "25",
            "text": "Atax t'a in quelemal masanto yic icham vinac inxo tik, malaj b'aj ix vil yactajcan junok anima wach' spensar yuj Jehová yic tzek' t'a syaelal. Malaj pax b'aj ix vil yuninal eb' wach' sb'eyb'al chi' sk'anan wa sb'ha t'a titac pat."
        },
        {
            "number": "26",
            "text": "Tz'ok'nhej sk'ool eb' wach' pensar chi' t'a eb' yetanimail, aynhej tas syak' eb' majanil. Axo yuninal eb' chi', syik'cot yaxilal eb' t'a skal eb' yetanimail."
        },
        {
            "number": "27",
            "text": "Yuj chi', cactejeccan chucal, sco k'ulan wach'il, ichato val chi' wach' ol onh aj t'a masanil tiempo."
        },
        {
            "number": "28",
            "text": "Yujto stzalaj Jehová yet' tojolal, malaj b'ak'uinh syactejcan eb' sk'anab'ajan t'ay. D'a masanil tiempo scolchajel eb'. Axo yinhtilal eb' sk'ulan chucal, satjiel eb' yuj Jehová chi'."
        },
        {
            "number": "29",
            "text": "Ha eb' anima wach' spensar chi' ol ik'ancan lum lum tik, ol cajnajek' eb' t'a lum t'a masanil tiempo."
        },
        {
            "number": "30",
            "text": "Ha eb' wach' sb'eyb'al, slolon eb' t'a jelanil, wach'nhej tas syal eb'."
        },
        {
            "number": "31",
            "text": "Ha sk'ayb'ub'al Dios yet'nac eb', yuj chi' malaj b'aj ol em eb' t'a chucal."
        },
        {
            "number": "32",
            "text": "Ha eb' sk'ulan chucal, aynhejoch sat eb' t'a eb' anima wach' sb'eyb'al, snib'ej eb' smilcham eb'."
        },
        {
            "number": "33",
            "text": "Palta manh ol ak'chajcanlaj eb' wach' t'a yol sk'ab' eb' chuc chi' yuj Jehová. Manh ol stak'laj Dios scotcan t'a yib'anh eb' wach' t'a yichanh ley."
        },
        {
            "number": "34",
            "text": "Caq'uecoch Jehová t'a co k'ool, sco k'anab'ajanec. A' ol onh ik'anchaanh. Ol yak' lum lum tik t'ayonh. Ol quil val satel eb' sk'ulan chucal."
        },
        {
            "number": "35",
            "text": "Ha eb' sk'ulan chucal, ix vil val yixtan eb' yetanimail eb', ix yik'chanh sb'a eb', nivaquil syutej sb'a eb' icha junok te te' manh jantacoc sk'ab', te yax xiil."
        },
        {
            "number": "36",
            "text": "Palta ix satel eb', manhxalaj mach ix cani. Ix in say eb', palta majxo ilchajlaj eb' vuuj."
        },
        {
            "number": "37",
            "text": "Scham val quilan eb' wach' spensar max k'ulanlaj chucal chi', te wach'nhej ol elk'och eb' yujto a junk'olal sayek' eb'."
        },
        {
            "number": "38",
            "text": "Axo eb' pit, ol satjoquel eb'. Ol satjocpaxel yinhtilal eb' b'ak'uinh."
        },
        {
            "number": "39",
            "text": "Ha Jehová scolanel eb' anima wach' spensar. A' ayoch yenhuloc eb' ayic sja yaelal."
        },
        {
            "number": "40",
            "text": "A' ol colanel eb' t'a yol sk'ab' eb' sk'ulan chucal, yujto ha' ayoch yipoc sk'ool eb'."
        }
    ]
}