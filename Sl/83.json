{
    "chapter": "83",
    "verses": [
        {
            "number": "1",
            "text": "Ach in Diosal, mocab' tonhejoc tzach matz'ani. Colvajanh d'ayonh."
        },
        {
            "number": "2",
            "text": "Ilcot eb' ayoch ajk'olal d'ayach, sq'ue val somnaj eb' ach spaticaneli, schichon sk'ol eb' d'ayach."
        },
        {
            "number": "3",
            "text": "k'ub'eltac sna eb' to ol sk'ulej chucal eb' d'a co patic, a onh a chonhab' onh tanhvab'il onh tic uuj."
        },
        {
            "number": "4",
            "text": "Sna eb' to ol ja eb' onh sateli yic vach' manhxo nacionoc ol onh ajcanoc. Sgana eb' to maxtzac onh nachajcot a onh israel onh tic."
        },
        {
            "number": "5",
            "text": "Ix smol naan eb' yak'an chucal d'ayach, junxonhej ix aj spensar eb'."
        },
        {
            "number": "6",
            "text": "Ix smolb'ej sb'a eb' aj Edom, eb' yinhtilal Ismael, eb' aj Agar, eb' aj Moab,"
        },
        {
            "number": "7",
            "text": "eb' aj Gebal, eb' aj Amón, eb' aj Amalec, eb' filisteo yed' eb' cajan d'a Tiro."
        },
        {
            "number": "8",
            "text": "Yamanpax ix aj eb' aj Asiria yed' eb' yic scolvaj eb' d'a eb' yinhtilalcan vinhaj Lot chi'."
        },
        {
            "number": "9",
            "text": "Icha utejnac eb' aj Madián, icha chi' tzutej eb'. Icha utejnac vinhaj Sísara yed' vinhaj Jabín d'a sti' a' Cisón, aton"
        },
        {
            "number": "10",
            "text": "eb' chamnac d'a Endor, icha chi' tzutej eb'. A eb' chi' ochnaccan snivanil eb' yabonoaloc anh ank'ultac."
        },
        {
            "number": "11",
            "text": "Icha utejnac vinhaj Oreb yed' vinhaj Zeeb, icha chi' tzutej masanil eb' nivac vinac d'a scal eb'. Icha utejnac vinhaj Zeba yed' vinhaj Zalmuna, icha chi' tzutej eb' yajalil eb',"
        },
        {
            "number": "12",
            "text": "yujto sgana eb' syiquejcan lum a macb'en."
        },
        {
            "number": "13",
            "text": "Ach in Diosal, icha k'alem tz'ik'jib'at yuj chacxuxum ik', ma icha te' taquinh xil te' scuchjib'at yuj ik', icha chi' tzutejcan eb'."
        },
        {
            "number": "14",
            "text": "Icha tz'aj sb'at k'ak' d'a caltac vayumtac, masanil yaxluum stz'ab'at yuuj,"
        },
        {
            "number": "15",
            "text": "ichocab'ta' tzutej a satanel eb' yed' yoval a k'ool. Xib'tejcanb'at eb', pech b'eyek' eb' icha yik'jib'at tastac yuj oval ik'."
        },
        {
            "number": "16",
            "text": "Mamin Jehová, ak' q'uixvelal eb' yic vach' syojtaquejel eb' to a achnhej Dios ach."
        },
        {
            "number": "17",
            "text": "Q'uixvocab'canq'ue sk'ool eb' d'a masanil tiempo. Chamocab' eb' yuj q'uixvelal,"
        },
        {
            "number": "18",
            "text": "yic vach' masanil eb' anima d'a yolyib'anhq'uinal tic tz'ojtacaneli to a ach Jehová ach, a achnhej ek'achto d'a yib'anh smasanil."
        }
    ]
}