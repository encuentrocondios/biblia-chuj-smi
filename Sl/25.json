{
    "chapter": "25",
    "verses": [
        {
            "number": "1",
            "text": "Mamin Jehová, tic val sval in b'a d'ayach."
        },
        {
            "number": "2",
            "text": "Ach in Diosal, a achnhej tzach vak'och yipoc in k'ool. Manh in actejcan d'a scal nivac q'uixvelal. Manh in a cha yak' ganar eb' ajk'ool yajoch d'ayin yic max tzalaj eb' in stzetzani."
        },
        {
            "number": "3",
            "text": "Vojtac val to a masanil eb' tzach ak'anoch yipoc sk'ool, manh ol q'uixvoquel-laj eb'. A eb' schichon sk'ol d'ayach d'a nab'anhej, q'uixvocab'el eb'."
        },
        {
            "number": "4",
            "text": "Mamin Jehová, ch'ox a b'e d'ayin. D'a juntzanh a b'e chi' tzin ik' b'eyoc."
        },
        {
            "number": "5",
            "text": "k'ayb'ej in d'a a lolonel te yel, yic vach' tzin b'ey d'a vach'il, yujto in Diosal ach, in Columal ach. A achnhej tzach vak'och yipoc in k'ool d'a masanil tiempo."
        },
        {
            "number": "6",
            "text": "Mamin Jehová, nacot a chamk'olal yed' a vach'k'olal, jun toxonton ix ak' quila'."
        },
        {
            "number": "7",
            "text": "Axo pax juntzanh in mul jun, manhxo a nacoti. Manhxoocab' a nacot in chucal d'a yictax ix vak'an quelemal. Mamin, tzin a nacot yed' a nivan chamk'olal yed' a vach'k'olal."
        },
        {
            "number": "8",
            "text": "Mamin Jehová, vach' ach toni, tojol ach toni. Yuj chi' tza tojolb'itej sb'eyb'al eb' sk'ulan chucal."
        },
        {
            "number": "9",
            "text": "Tza ch'oxan pax eb' emnaquil d'a sb'eal tojolal, aton b'eyb'al tza nib'ej."
        },
        {
            "number": "10",
            "text": "Yuj a vach'k'olal, yujto tza k'anab'ajej pax tas tzala', yuj chi' tza cuchb'ej eb' sk'anab'ajan a checnab'il icha syal a trato."
        },
        {
            "number": "11",
            "text": "Mamin Jehová, te nivan in chucal. Ak' in nivank'olal icha val ix utej alani."
        },
        {
            "number": "12",
            "text": "A mach tzach k'anab'ajani, tza k'ayb'ej eb'. D'a jun b'e vach' tzik'b'at eb'."
        },
        {
            "number": "13",
            "text": "Toxonton tzik'chaanh eb'. A eb' yuninal eb' ol icancan lum luum tic."
        },
        {
            "number": "14",
            "text": "A eb' ay elk'och d'a sat, aton eb' ay xivk'olal d'ayach, tzak' razón d'a eb', tzak'an pax elk'och a trato d'a eb'."
        },
        {
            "number": "15",
            "text": "Mamin Jehová, anhej d'ayach ayoch in pensar. A ach ol in a colel d'a ch'anh yaal."
        },
        {
            "number": "16",
            "text": "Mamin, ilincoti, ok'oc val a k'ool d'ayin. Ina to in ch'ocojil, te ay in och d'a ilk'olal."
        },
        {
            "number": "17",
            "text": "Ix te nivanb'i vilk'olal tic, colinel d'a in somk'olal."
        },
        {
            "number": "18",
            "text": "Ilincot d'a in cusk'olal yed' d'a in yaelal, tzak'ancan nivank'olal in chucal."
        },
        {
            "number": "19",
            "text": "Il tonab'i, manh jantacoc eb' ayoch ajk'olal d'ayin, ste chichonoch sk'ol eb' d'ayin."
        },
        {
            "number": "20",
            "text": "Tanhvej in, manh in a cha chamoc, manh in a chab'at d'a nivac q'uixvelal, yujto a d'ayach tzin col in b'a."
        },
        {
            "number": "21",
            "text": "Comonoc tzin a colo', yujto vach' in b'eyb'al, malaj in mul. A ach ayachoch yipoc in k'ool."
        },
        {
            "number": "22",
            "text": "Ach in Diosal, colonhcanel a onh israel onh tic d'a co cusk'olal yuj masanil syaelal."
        }
    ]
}