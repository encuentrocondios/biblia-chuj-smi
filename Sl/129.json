{
    "chapter": "129",
    "verses": [
        {
            "number": "1",
            "text": "Yictax yichb’anel, manh jantacoc yaelal ix yak'och eb' ajk'ol t'a quib'anh a onh israel onh tik. Yuj chi' a ticnaic calec icha tik:"
        },
        {
            "number": "2",
            "text": "Manhxo jantacoc yaelal ix yak'och eb' ajk'ol t'a quib'anh yictax t'a yichb’anel, palta maj tzak'vanlaj chi' t'ayonh."
        },
        {
            "number": "3",
            "text": "Ixlajwi yich co patic smak'an eb', te niwan chequel ix aj staji schiq'uil yich co patic chi' yuj eb'."
        },
        {
            "number": "4",
            "text": "Axo Jehová, tojol toni, ha' ix onh colan t'a yol sk'ab' eb' sk'ulan chucal chi', xco chiocab'i."
        },
        {
            "number": "5",
            "text": "Ha eb' ayoch ajk'olal t'a Sion, q'uixvocab' eb', b'atocab' eb' elelal."
        },
        {
            "number": "6",
            "text": "Icha tz'aj anh ank'ultak sq'uib' t'a yib'anh pat, jab'nhej sq'uib' steel, elanhchamel stacjieli, ichocab' ta' tz'aj eb'."
        },
        {
            "number": "7",
            "text": "Ha anh ank'ultak chi', max co jochlaj anh, max co tzek'paxlaj anh t'a manojail."
        },
        {
            "number": "8",
            "text": "Manh ol yal-laj eb' anima tzek' t'a stz'ey anh ank'ultak chi': Yak'ocab' syaxilal Jehová t'a yib'anh anh. Sco k'an yaxilal t'a yib'anh anh, manh xchioc eb'."
        }
    ]
}