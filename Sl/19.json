{
    "chapter": "19",
    "verses": [
        {
            "number": "1",
            "text": "A satchaanh yed' masanil tas ay d'ay, a sch'oxanel sb'inajnaquil Dios, sch'oxanel svach'il smunlajel."
        },
        {
            "number": "2",
            "text": "Junjun k'u, junjun ak'val sch'oxjiel sjelanil yuj tastac ay d'a satchaanh."
        },
        {
            "number": "3",
            "text": "Vach'chom malaj junoc lolonel tz'ab'chaji, malaj pax junoc jaj tz'ab'chaj yochi,"
        },
        {
            "number": "4",
            "text": "palta sb'eyb'at yab'ixal Dios d'a masanil sat luum tic, masanto b'aj slajvik'och masanil yolyib'anhq'uinal tic. A d'a satchaanh, ata' ay k'u yuj Dios."
        },
        {
            "number": "5",
            "text": "Icha val junoc vinh quelem ato val snupnaji, stzalaji tz'elta d'a yol scuarto, icha chi' sjavi k'u. Ma icha junoc vinac te ay yip stzalaj sk'ool ayic sb'at d'a smunlajel."
        },
        {
            "number": "6",
            "text": "Sq'ueul yoc k'u d'a yichchaanh, sb'atxican d'a b'aj tz'emxicani, malaj junoc tas syal scolan sb'a d'a sk'ak'al."
        },
        {
            "number": "7",
            "text": "A val sk'ayb'ub'al Jehová malaj jab'oc spaltail, tz'ak'ji quip yuuj. A schecnab'il te yel, syak'an sjelanil eb' mantalaj spensar."
        },
        {
            "number": "8",
            "text": "A tas syal Jehová, te vach'nhej yaji, stzalajb'i co k'ool yuuj. A sley Jehová, tojol toni, sjacvi co pensar yuuj."
        },
        {
            "number": "9",
            "text": "A emnaquilal d'a Jehová te vach'nhej, aynhejek' d'a junelnhej. A tas nab'il yuj Jehová te yel, tojol toni."
        },
        {
            "number": "10",
            "text": "Yelxo val te nib'ab'il d'a yichanh q'uen oro te vach'. Yelxo val te chi' d'a yichanh nok' yal chab' ayoch d'a yed'tal."
        },
        {
            "number": "11",
            "text": "Cachnab'il pax yaj d'ayin a in a checab' in tic. Tato tzin k'anab'ajej a lolonel chi', vach' ol in elk'och yuuj."
        },
        {
            "number": "12",
            "text": "¿Tom ay junoc mach syal yilan sb'a d'a spaltail? Mamin Jehová, ak' in nivank'olal yuj juntzanhxo in paltail max vil in k'ulani."
        },
        {
            "number": "13",
            "text": "Manh a cha vak'och in b'a d'a scal chucal. Manh a cha yak' yajalil chucal chi' d'ayin. Icha chi' max och in mul, malaj junoc in chucal d'a yol a sat."
        },
        {
            "number": "14",
            "text": "Mamin Jehová in Columal ach, in Tanhvumal ach, chab'ilocab' uuj tas svala' yed' tas tzin na'a."
        }
    ]
}