{
    "chapter": "111",
    "verses": [
        {
            "number": "1",
            "text": "Calec vach' lolonel d'a Jehová. D'a val smasanil in k'ool ol val vach' lolonel d'a Jehová, b'aj molanek' eb' anima vach' sb'eyb'al."
        },
        {
            "number": "2",
            "text": "Yelxo val te satub'tac tas sk'ulejnac Jehová. A mach xajanan tas sk'ulejnac chi', snaub'tanhej eb' d'a yib'anh."
        },
        {
            "number": "3",
            "text": "Te nivan yelk'och tas sk'ulejnac Jehová chi', te vach' pax yilji. A svach'k'olal aynhejek' d'a masanil tiempo."
        },
        {
            "number": "4",
            "text": "Malaj b'aq'uinh ol b'atcan satk'olal tas satub'tac sk'ulejnac. A Jehová chi' te nivan svach'k'olal, te ay pax yoq'uelk'olal."
        },
        {
            "number": "5",
            "text": "Syak' tas svaji d'a eb' ay xivk'olal d'ay. Naannhej strato yuuj."
        },
        {
            "number": "6",
            "text": "A juntzanh tas te satub'tac ix sk'ulej svach'iloc eb' schonhab'. Ix yak' lum sluum eb' ch'oc chonhab'il yiquej eb'."
        },
        {
            "number": "7",
            "text": "Tz'elnhejk'och tas syala', tojol toni. Masanil juntzanh schecnab'il, yelnhej syala'."
        },
        {
            "number": "8",
            "text": "Malaj b'aq'uinh sq'uexvi. Te tojol yaji, yelnhej pax syala'."
        },
        {
            "number": "9",
            "text": "A Jehová te nivan yelk'ochi, Axonhej Ochi, ix scolel schonhab', malaj b'aq'uinh ol sq'uex strato ix yak'cani."
        },
        {
            "number": "10",
            "text": "Tato sco nib'ej jelan tzonh aji, ayocab' yelk'och Jehová d'a co sat. A eb' sb'eyb'alan schecnab'il, te aj pensar eb'. Alchajocab' vach' lolonel d'a Jehová d'a masanil q'uinal."
        }
    ]
}