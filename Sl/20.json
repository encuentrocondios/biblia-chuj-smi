{
    "chapter": "20",
    "verses": [
        {
            "number": "1",
            "text": "Mamin rey, yab'ocab' Jehová co Diosal a onh yinhtil onh vinhaj Jacob a lesalvi. Aocab' tzach colani ayic ayach och d'a ilk'olal."
        },
        {
            "number": "2",
            "text": "Yak'ocab'cot scolval d'ayach masanto d'a stemplo d'a Sion."
        },
        {
            "number": "3",
            "text": "Snaocab'cot masanil ofrenda ix ak'a'. Schaocab' sk'ool a silab' tza nhustz'aoc."
        },
        {
            "number": "4",
            "text": "Aocab' ol ak'an elk'och icha a gana yed' masanil tastac nab'il uuj."
        },
        {
            "number": "5",
            "text": "Ol el cav yuj tzalajk'olal ayic ol ak'an ganar eb' ajk'ool. Ol quik'chaanh co bandera yuj quik'anchaanh co Diosal. Aocab' Jehová tz'ak'an masanil tas k'anb'il uuj."
        },
        {
            "number": "6",
            "text": "Cojtacxo ticnaic to a Jehová ol colan vinh co reyal sik'b'ilel yuuj. Masanto d'a satchaanh to anhej ay yico', ol tak'voccot d'ay. Yuj spoder Jehová chi' ol yak' ganar nivac oval vinh co reyal."
        },
        {
            "number": "7",
            "text": "Ay eb' tz'ak'anoch scarruaje yic oval yipoc sk'ool, ay pax juntzanhxo eb', a nok' schej eb' syak'och yipoc sk'ool. A onhxo pax tic, a Jehová co Diosal scak'och yipoc co k'ool."
        },
        {
            "number": "8",
            "text": "A eb' chi' spax yip yoc eb', stelvi eb', a onhxo pax tic jun, tek'tek' caji, linhannhej onh q'uei."
        },
        {
            "number": "9",
            "text": "Mamin Jehová, col vinh co reyal. Tak'vanh d'ayonh ayic tzach cavtani."
        }
    ]
}