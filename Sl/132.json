{
    "chapter": "132",
    "verses": [
        {
            "number": "1",
            "text": "Mamin Jehová Te ay ip, co Diosal ach a onh yinhtil onh vinhaj Jacob, nacot vinhaj David yed' syaelal. Nacot sti' vinh ix yak' d'ayach ayic ix yalan vinh:"
        },
        {
            "number": "2",
            "text": "Manh ol in och d'a yol in pat, manh ol in ek'laj jichan d'a sat in ch'at,"
        },
        {
            "number": "3",
            "text": "manh ol in mutz'laj in sat, manh ol ochlaj numnaj jab'oc in vayanh"
        },
        {
            "number": "4",
            "text": "ayic manto in b'o junoc cajnub' b'aj scajnaj Jehová co Diosal Te ay yip a onh yinhtil onh vinhaj Jacob, xchican vinh."
        },
        {
            "number": "5",
            "text": "A d'a Efrata ix cab' yab'ixal te' scaxail strato Dios, axo d'a yol lum smacb'en vinhaj Jaar ix ilchaj te' cuuj."
        },
        {
            "number": "6",
            "text": "Coyec d'a stemplo Jehová, axo ta' tzonh emec cuman d'a yichanh."
        },
        {
            "number": "7",
            "text": "Mamin Jehová, cotanh d'a a cajnub' aynhej eq'ui. Cotanh yed' te' scaxail a trato, aton b'aj scheclajel a poder."
        },
        {
            "number": "8",
            "text": "Aocab' vach'il sb'eyb'alej eb' a sacerdote. Elocab' yav eb' icxo d'a tzalajk'olal."
        },
        {
            "number": "9",
            "text": "Yuj tas alnaccan d'a vinh a checab' aj David, manh iq'uel a sat d'a vinh rey sik'b'ilel uuj."
        },
        {
            "number": "10",
            "text": "Ach Jehová, ix ak'can a ti' d'a vinhaj David d'a sjichanil to manh ol a q'uexlaj tas ix ala', ayic ix alan icha tic: A junoc uninal ol vak'canoch reyal a q'uexuloc."
        },
        {
            "number": "11",
            "text": "Tato sk'anab'ajej in trato eb' inhtilal yed' tastac ol val d'a eb', ol ochnhej eb' d'a a despacho d'a masanil tiempo, xa chi d'a vinh."
        },
        {
            "number": "12",
            "text": "Mamin Jehová, a ach ix a sik'canel lum tzalan Sion yic tzach cajnaj ta', yujto icha chi' snib'ej a k'ool."
        },
        {
            "number": "13",
            "text": "Ix alan icha tic: Aton jun tzalan tic b'aj in gana tzin cajnaji. Ol in cajnaj d'a luum yujto icha chi' ix aj schaan in k'ool."
        },
        {
            "number": "14",
            "text": "Manh jantacoc vael uq'uel ol vak' d'a eb' ayek' cajan ta', ol vak'an b'ud'joc sk'ool eb' meb'a'."
        },
        {
            "number": "15",
            "text": "Ol in col eb' sacerdote. Axo eb' ol in k'anab'ajanoc, ol vak' avajq'ue eb' yuj tzalajk'olal."
        },
        {
            "number": "16",
            "text": "A d'a Sion chi', ol vak'och jun yinhtilal vinhaj David reyal. A vinh sik'b'ilel vuuj, manhxa b'aq'uinh ol yactej eb' yinhtilal vinh yak'an reyal."
        },
        {
            "number": "17",
            "text": "A eb' ayoch ajk'olal d'a vinh ol vak'can q'uixvelal eb'. Axo yopisio vinh, ol vik'chaanh, xa chican ach Jehová."
        }
    ]
}