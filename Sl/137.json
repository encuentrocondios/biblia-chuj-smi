{
    "chapter": "137",
    "verses": [
        {
            "number": "1",
            "text": "A d'a sti' a a' d'a yol yic Babilonia, onh em k'ojan ayic ix co naancot Sion, ix onh ok' b'ian."
        },
        {
            "number": "2",
            "text": "Ix cak'q'ue locan te' arpa d'a sk'ab' te' tak'u ay d'a sti' a a' chi'."
        },
        {
            "number": "3",
            "text": "A eb' ix onh ik'anb'at icha d'a preso, ix b'uchvaj eb' d'ayonh, ix yalan eb' icha tic: B'itananhec d'a tzalajk'olal, a sb'ital Sion tze b'itej d'ayonh, xchi eb'."
        },
        {
            "number": "4",
            "text": "¿Tom ol co b'itej b'it yic Jehová d'a lum ch'oc chonhab'il? xco chi."
        },
        {
            "number": "5",
            "text": "Tato sb'at satk'olal Jerusalén vuuj, satocab' sjelanil in vach' k'ab' tic in chalan te' varpa."
        },
        {
            "number": "6",
            "text": "Tato manhxo naanoc Jerusalén vuuj, tato manhxa pax in gana d'ay d'a yichanh pax tas snib'ej in k'ool, canocab' lotznaj vak' d'a in joom, yic vach' manhxo ol yal-laj in b'itani."
        },
        {
            "number": "7",
            "text": "Mamin Jehová, nacot eb' aj Edom, yujto ayic ix yamchaj chonhab' Jerusalén, ix yal eb' icha tic: Pojequemi, pojequemi, masanto scheclaj cimientoal yich, xchi eb'."
        },
        {
            "number": "8",
            "text": "Ex aj Babilonia, ol ex satpaxeloc. Te vach' yic mach ol ak'anek' spac chucal tas ix onh eyutej."
        },
        {
            "number": "9",
            "text": "Te vach' yic mach ol yaman eb' eyuninal, ol smak'anpoj sjolom eb' d'a spatictac q'uen q'ueen."
        }
    ]
}