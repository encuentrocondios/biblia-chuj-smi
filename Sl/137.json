{
    "chapter": "137",
    "verses": [
        {
            "number": "1",
            "text": "Ha t'a sti' ha ha' t'a yol yic Babilonia, onh em k'ojan ayic ix co naancot Sion, ix onh ok' b'ian."
        },
        {
            "number": "2",
            "text": "Ix cak'q'ue locan te' arpa t'a sk'ab' te' tak'u ay t'a sti' ha ha' chi'."
        },
        {
            "number": "3",
            "text": "Ha eb' ix onh ik'anb'at icha t'a preso, ix b'uchvaj eb' t'ayonh, ix yalan eb' icha tik: B'itananhec t'a tzalajk'olal, a sb'ital Sion tze b'itej t'ayonh, xchi eb'."
        },
        {
            "number": "4",
            "text": "¿Tom ol co b'itej b'it yic Jehová t'a lum ch'oc chonhab'il? xco chi."
        },
        {
            "number": "5",
            "text": "Tato sb'at satk'olal Jerusalén vuuj, satocab' sjelanil in wach' k'ab' tik in chalan te' varpa."
        },
        {
            "number": "6",
            "text": "Tato manhxo naanoc Jerusalén vuuj, tato manhxa pax in gana t'ay t'a yichanh pax tas snib'ej in k'ool, canocab' lotznaj vak' t'a in joom, yic wach' manhxo ol yal-laj in b'itani."
        },
        {
            "number": "7",
            "text": "Mamin Jehová, nacot eb' aj Edom, yujto ayic ix yamchaj chonhab' Jerusalén, ix yal eb' icha tik: Pojequemi, pojequemi, masanto scheclaj cimientoal yich, xchi eb'."
        },
        {
            "number": "8",
            "text": "Ex aj Babilonia, ol ex satpaxeloc. Te wach' yic mach ol ak'anek' spac chukal tas ix onh eyutej."
        },
        {
            "number": "9",
            "text": "Te wach' yic mach ol yaman eb' eyuninal, ol smak'anpoj sjolom eb' t'a spatictac q'uen q'ueen."
        }
    ]
}