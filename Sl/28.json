{
    "chapter": "28",
    "verses": [
        {
            "number": "1",
            "text": "Mamin Jehová, anhej t'ayach swal in b'a, icha nhaq'ueen aj t'ayin, manh ach b'at mican t'ayin. Tato max ach kolwaj t'ayin, aton val in b'at t'a skal eb' chamnac chi' b'ian."
        },
        {
            "number": "2",
            "text": "Mamin, snib'ej in k'ool tzab'i ayic svalan in b'a t'ayach. Svik'q'ue in cab' t'a yol a templo, tzin k'anan a colval."
        },
        {
            "number": "3",
            "text": "Manh ak' in yaelal icha tzutej eb' sk'ulan chukal, aton eb' stz'acan yal wach' lolonel t'a eb' yetanimail, palta anhej chukal sna eb' t'a spatic eb' anima chi'."
        },
        {
            "number": "4",
            "text": "Ak' spak t'a eb', icha syal tastac sk'ulej eb', icha syal tas chukal sk'ulej eb', ichato chi' b'ian, tzak'anoch syaelal eb'."
        },
        {
            "number": "5",
            "text": "Malaj yelk'och juntzanh tastac ix a b'o t'a yol sat eb'. Ha eb' chi' ol a satcanel eb', manhxo ol ik'chajq'ue vaan eb'."
        },
        {
            "number": "6",
            "text": "Alchajocab' wach' lolonel t'a Jehová, yujto ix yab' tas ix val t'a skal in yaelal."
        },
        {
            "number": "7",
            "text": "Ha Jehová Vipumal, ha' tzin colan icha junok q'uen q'ueen tz'och venhuloc. Ha svak'och yipoc in k'ool, tz'ochnhej ved'oc, yuj chi' manh jantacoc stzalaj in k'ool. Tzin b'itani, svak'an pax yuj diosal t'ay."
        },
        {
            "number": "8",
            "text": "Ha Jehová ayoch yipumaloc eb' schonhab', scolvajpax t'ayin, to sreyal in eb', sik'b'il in el yuj."
        },
        {
            "number": "9",
            "text": "Mamin Jehová, colcanel a chonhab', ak'cot a wach'k'olal t'a yib'anh eb' ictaxoni. Tanhvej eb' t'a masanil tiempo."
        }
    ]
}