{
    "chapter": "81",
    "verses": [
        {
            "number": "1",
            "text": "Conh b'itanec d'a tzalajk'olal d'a Dios tz'ak'an quip. Conh avajec d'a tzalajk'olal sco b'itan co Diosal a onh yinhtilal onh vinhaj Jacob tic."
        },
        {
            "number": "2",
            "text": "Conh b'itanec yed' pandereta yed' te' arpa vach' sk'anhi yed' pax salterio."
        },
        {
            "number": "3",
            "text": "Co puec q'uen trompeta ayic tz'alji q'uen uj. Co puec pax q'ueen ayic sk'ojnaj q'uen uj chi', yujto nivan q'uinh jun chi' d'ayonh."
        },
        {
            "number": "4",
            "text": "Aton jun checnab'il ix yak' Dios d'ayonh a onh israel onh tic, a onh yinhtilal onh vinhaj Jacob."
        },
        {
            "number": "5",
            "text": "Ix alchaj d'ayonh yinhtilal onh vinhaj José tic, ayic ix b'at Dios oval d'a Egipto. Ata' ix cab' jun lolonel, palta manh cojtacoc mach ix lolon chi'."
        },
        {
            "number": "6",
            "text": "Ix yalan d'ayonh: Toxo ix vik'canel eyicatz d'a yich e patic. Toxo ix vik'canel jun munlajel te ya d'a eyib'anh."
        },
        {
            "number": "7",
            "text": "Ix in eyavtejcoti ayic ayex och d'a syaelal, a inxo ix ex in colo'. Ix ex in tak'vej d'a scal asun ayic sk'anh k'u. Ix ex vak' proval d'a a' yic Meriba."
        },
        {
            "number": "8",
            "text": "Ex in chonhab', ab'ec tas svala', a in van in lolon d'ayex. Ex israel, octom tzin e k'anab'ajej."
        },
        {
            "number": "9",
            "text": "Malajocab' sdiosal eb' ch'oc chonhab'il ayek' d'ayex. Manh eyaq'uem e b'a d'a juntzanh comon dios chi'."
        },
        {
            "number": "10",
            "text": "A in Jehová e Diosal in, a in ix ex viq'uelta d'a yol yic Egipto. Jaquec e ti', ol ex in vatzitej."
        },
        {
            "number": "11",
            "text": "Palta maj yal e k'ol ix in e k'anab'ajej a ex in chonhab' Israel ex tic."
        },
        {
            "number": "12",
            "text": "Yuj chi' ix ex vactejcan yuj e pital, ix eyak'an e gana icha snib'ej e k'ool."
        },
        {
            "number": "13",
            "text": "Ex in chonhab' Israel, octom ix eyab' tas ix vala'. Octom ix e b'eyb'alej in checnab'il."
        },
        {
            "number": "14",
            "text": "Ix am vak'och yaelal d'a yib'anh eb' ayoch ajk'olal d'ayex. Junnhej am mutz'satil ix aj in satanel eb'."
        },
        {
            "number": "15",
            "text": "A eb' tzin yajaneli, toxonhej am nhojoji yek' eb' yuj xivelal d'ayin. Axo syaelal eb', scan d'a yib'anh eb' d'a junelnhej."
        },
        {
            "number": "16",
            "text": "Palta a exxo tic, ix am ex in vatzitej. A am val ixim trigo te vach' ix vak' d'ayex. Ix am vak' nok' yalchab' tz'elta d'a sattac q'uen q'ueen eyuq'uej yic tzex tzalaji, xchi Jehová."
        }
    ]
}