{
    "chapter": "72",
    "verses": [
        {
            "number": "1",
            "text": "Ach in Diosal, ak' a tojolal yed' a vach' pensaril d'a vinh rey tic, aton yuninal vinh rey sik'b'ilel uuj,"
        },
        {
            "number": "2",
            "text": "yic vach' d'a stojolal yed' d'a svach'ilal syak' yajalil vinh d'a a chonhab' yed' d'a eb' meb'a'."
        },
        {
            "number": "3",
            "text": "Yuj chi', ol aj junk'olal yed' tojolal d'a scal eb' a chonhab' cajan d'a jolomtac vitz yed' d'a tzalquixtac."
        },
        {
            "number": "4",
            "text": "Tojol ol yutoc vinh rey tic sb'oan yaj d'a eb' meb'a'. Ol coljoc eb' ayoch d'a yalanh meb'ail yuj vinh. Axo eb' ixtum anima, ol ak'joc syaelal eb' yuj vinh."
        },
        {
            "number": "5",
            "text": "Yak'ocab'em sb'a eb' a chonhab' d'ayach, yacb'an ayto ek' k'u yed' q'uen uj d'a masanil tiempo."
        },
        {
            "number": "6",
            "text": "Yak'ocab' svach'k'olal vinh rey icha nhab', ma icha yal ak'val tz'ak'anoch yaal lum luum yed' anh ank'ultac."
        },
        {
            "number": "7",
            "text": "Ayocab' vach'ilal yed' tojolal d'a yol stiempoal vinh, masanto ol satel q'uen uj."
        },
        {
            "number": "8",
            "text": "Yak'ocab' yajalil vinh d'a yib'anh masanil, schael yich d'a sti' a' mar, masanto d'a sti' junxo a' mar chi'. D'a sti' a' nivan Éufrates, masanto b'aj slajvik'och lum luum tic."
        },
        {
            "number": "9",
            "text": "A eb' ayoch ajk'olal d'a vinh, aton eb' cajan d'a tz'inan luum, yak'ocab'em sb'a eb' d'a vinh d'a emnaquilal masanto tz'emk'och tenan sti' eb' d'a sat luum."
        },
        {
            "number": "10",
            "text": "Masanil eb' vinh sreyal juntzanh chonhab', aton Tarsis, juntzanh ay d'a stitac a' mar, Sabá yed' Seba, yak'ocab' silab' eb' yed' yalcabar d'a vinh."
        },
        {
            "number": "11",
            "text": "Emocab' cuman eb' rey smasanil d'a vinh. Ak'jocab' servil vinh yuj masanil nación."
        },
        {
            "number": "12",
            "text": "Yujto a vinh ol colanel eb' meb'a' syal sb'a d'ay, aton eb' ayoch d'a tzapan majanil malaj mach scolani."
        },
        {
            "number": "13",
            "text": "Ol ok' sk'ol vinh yuj eb' meb'a' ilb'aj k'ool. Ol coljoquel eb' d'a yol sk'ab' chamel yuj vinh."
        },
        {
            "number": "14",
            "text": "Ol coljoquel eb' d'a yol sk'ab' eb' ixtum anima yed' d'a yol sk'ab' eb' comonnhej sb'at d'a yib'anh eb' yetanimail, yujto nivan yelk'och sq'uinal eb' meb'a' chi' d'a yichanh vinh."
        },
        {
            "number": "15",
            "text": "Aynhejocab' sq'uinal vinh rey chi'. Ak'jocab' q'uen oro yic Sabá d'a vinh. k'anjocab' sq'uinal vinh d'a Dios. Alchajnhejocab' vach' lolonel d'a vinh."
        },
        {
            "number": "16",
            "text": "Te vach'ocab' tz'aj ixim trigo d'a sat lum co luum tic. Yak'ocab' ixim d'a jolomtac vitz. Q'uib'ocab' ixim trigo icha tz'aj sq'uib' te te' d'a Líbano. Q'uib'ocab' sb'isul anima d'a co chonhab' tic icha anh ank'ultac d'a sat luum."
        },
        {
            "number": "17",
            "text": "Nachajocab'cot vinh rey d'a masanil tiempo. Aynhejocab' sb'inajnaquil vinh icha k'u. Masanilocab' nación schaan vach'ilal yuj vinh. Yalocab' eb' to te vach' yic vinh."
        },
        {
            "number": "18",
            "text": "Alchajocab' vach' lolonel d'a Jehová Dios, aton co Diosal a onh israel onh tic. Anhej syal sk'ulan juntzanh tas sat co k'ool quilani."
        },
        {
            "number": "19",
            "text": "Alchajocab' vach' lolonel d'ay d'a masanil tiempo. Ojtacajocab'el sb'inajnaquil d'a masanil yolyib'anhq'uinal tic. Yik'ocab' icha chi'."
        },
        {
            "number": "20",
            "text": "Aton d'a tic ix lajvican slesal vinhaj David, yuninal vinhaj Isaí."
        }
    ]
}