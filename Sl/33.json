{
    "chapter": "33",
    "verses": [
        {
            "number": "1",
            "text": "Ex anima wach' e pensar, b'itejec Jehová t'a tzalajk'olal. Yujto a eb' anima tojol sb'eyb'al, smojton val sb'itan eb' t'a Jehová chi'."
        },
        {
            "number": "2",
            "text": "Alec wach' lolonel t'a Jehová yet' te' arpa. B'itananhec t'ay yet' salterio lajunhe' sch'anhal."
        },
        {
            "number": "3",
            "text": "B'itananhec t'a Jehová yet' ak' b'it. Wach' tzeyutej e b'itan t'ay t'a tzalajk'olal."
        },
        {
            "number": "4",
            "text": "Yujto a slolonel Jehová yel toni. Ha tas sb'o'o, a sch'oxaneli to syaq'uelk'och tas syala'."
        },
        {
            "number": "5",
            "text": "Ha Jehová, a tojolal yet' wach' b'eyb'al snib'ej. Sch'oxel sb'a swach'k'olal t'a masanil yol yib'anhk’inal tik."
        },
        {
            "number": "6",
            "text": "Tonhej ix yal Jehová, ix b'o satcha’anh yet' masanil tastac ay t'ay."
        },
        {
            "number": "7",
            "text": "A' ix molb'ancan ha ha'. Ha ha' mar tonhej malanek' ha' t'a yet'tal yuj."
        },
        {
            "number": "8",
            "text": "Ayokab' yelk'och Jehová t'a masanil tastac ay t'a sat lu'um tik. E masanil cajan ex t'a yol yib'anhk’inal tik, ayocab' e xivk'olal t'a Jehová."
        },
        {
            "number": "9",
            "text": "Yujto ha' ix alani, ix b'o smasanil. A' ix alani, wach' ix ajkan masanil tas."
        },
        {
            "number": "10",
            "text": "Ha Jehová smak'an lajvoc spensar juntzanh ch'oc nacional."
        },
        {
            "number": "11",
            "text": "Axo tas sna'a, aynhej ek' t'a masanil tiempo."
        },
        {
            "number": "12",
            "text": "Tzalajk'olal yic junok nación to a Jehová ayoch sDiosaloc, to sik'b'ilel yuj yic tz'och yicoc."
        },
        {
            "number": "13",
            "text": "Ha t'a satcha’anh q'uelanemta Jehová, syilanemta masanil anima."
        },
        {
            "number": "14",
            "text": "Ha b'aj cajanek' Jehová syilcot masanil eb' cajan t'a sat lu'um tik."
        },
        {
            "number": "15",
            "text": "A' ixb’o’an spensar eb' smasanil. Anheja' pax smaclan yila' tas sk'ulej eb'."
        },
        {
            "number": "16",
            "text": "Manh yujoc to te niwan sb'isul soldado ol colchajel junok yajal. Manh yujoc to te ay yip junok soldado, ol colchajoc."
        },
        {
            "number": "17",
            "text": "Ha nok' chej, malaj yopisio nok' scolan eb' anima. Wach'chom te ay yip nok', palta max yal-laj skolwaj nok'."
        },
        {
            "number": "18",
            "text": "Ha Jehová q'uelanoch t'a eb' ay xivk'olal t'ay, aton eb' ayoch swach'k'olal yipoc sk'ool."
        },
        {
            "number": "19",
            "text": "Scoljicanel eb' yuj t'a chamel, tz'ak'ji wa eb' yuj t'a stiempoal vejel."
        },
        {
            "number": "20",
            "text": "Ha onh tik, a Jehová scak'och yipoc co k'ool. A' tzonh colani, tzonh stanhvan paxi."
        },
        {
            "number": "21",
            "text": "Yuj chi' stzalajb'i co k'ool yuj. Scak'anoch yipoc co k'ool, yujto Axonhejochi."
        },
        {
            "number": "22",
            "text": "Mamin Jehová, ayocab'och a wach'k'olal t'ayonh, yujto tzach cak'och yipoc co k'ool."
        }
    ]
}