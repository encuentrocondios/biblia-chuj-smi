{
    "chapter": "40",
    "verses": [
        {
            "number": "1",
            "text": "Ix in tanhvejnhej scolval Jehová, axo ix ab'ani ayic ix in tevi d'ay."
        },
        {
            "number": "2",
            "text": "Ix in yik'q'ueta d'a jun olan te ay smay. Ix in scol b'aj sitz'atac. Ix in yak'anq'ue d'a yib'anh jun q'uen q'ueen yic tzin tek'b'ej in b'a."
        },
        {
            "number": "3",
            "text": "Ix yak' val jun b'it ak'to d'ayin, b'it yic aloj vach' lolonel d'a co Diosal. Comonoc sat sk'ol jantac eb' tz'ilan jun tic, yic syak'och Jehová eb' yipoc sk'ool."
        },
        {
            "number": "4",
            "text": "Te vach' yic eb' tz'ak'anoch Jehová yipoc sk'ool, max yak'och spensar eb' d'a eb' syik'chaanh sb'a, aton eb' tz'och tzak'an d'a spatic juntzanh comon dios."
        },
        {
            "number": "5",
            "text": "Mamin Jehová in Diosal, manh jantacoc juntzanh tas satub'tac ix a b'o'o yed' jantac a vach'k'olal ix ak' d'ayonh. Malaj junoc mach syal slajb'an sb'a ed'oc. In gana svalel masanil a vach'k'olal chi', palta max in tzak'vanlaj, yujto manhxo b'ischajb'enoc."
        },
        {
            "number": "6",
            "text": "Max a nib'ejlaj nok' nok' yed' ixim trigo silab'il. Malaj nok' nok' tza k'ana' yic snhusji silab'il d'ayach, ma silab' yic stupcanel co mul. Palta ix a jac in chiquin yic tzin cha vab' tas tzala'."
        },
        {
            "number": "7",
            "text": "Yuj chi' ix vala': Tic tzin ja'i, xin chi. A tas tz'ib'ab'ilcan d'a a lolonel, a vab'ixal syala'."
        },
        {
            "number": "8",
            "text": "Ach in Diosal, snib'ej in k'ool tzin k'ulej icha a gana. Ayoch a k'ayb'ub'al d'a in pensar."
        },
        {
            "number": "9",
            "text": "Mamin Jehová, ix valcanel yab'ixal a tojolal d'a scal eb' a chonhab'. Ojtac val to malaj b'aj ix vactejcan valaneli."
        },
        {
            "number": "10",
            "text": "Malaj b'aj max valel a tojolal. Ix valel yab'ixal to tz'elnhejk'och tas tzala', tzak'anpax colnab'il. Malaj b'aj ix in k'ub'ejel d'a yichanh eb' a chonhab' molaneq'ui, to te nivan a vach'k'olal, yelnhej pax tzala'."
        },
        {
            "number": "11",
            "text": "Mamin Jehová, ayocab'nhej oq'uelk'olal d'ayin. Ilinnhej yed' a vach'k'olal icha ix aj alani."
        },
        {
            "number": "12",
            "text": "Yujto te ay tas sjavi d'a vib'anh, maxtzac b'ischajlaj vuuj. In yamchajelta yuj in chucal. Ichato maxtzac yal-laj vilani. Ek'b'al in chucal chi' d'a yichanh sb'isul xil in jolom. Vanxo somchajel in k'ool."
        },
        {
            "number": "13",
            "text": "Mamin, cotanh val q'uelan d'ayin, cotanh, colineli. Cotanh elanhchamel, tzach och ved'oc."
        },
        {
            "number": "14",
            "text": "A eb' sgana in smilanchamoc, javocab' q'uixvelal yed' somk'olal d'a yib'anh eb'. B'atocab' eb' elelal d'a scal nivac q'uixvelal, yujto sgana eb' yak'an chucal d'ayin."
        },
        {
            "number": "15",
            "text": "A eb' tzin b'uchani, canocab' eb' d'a manh pensaril yuj somk'olal."
        },
        {
            "number": "16",
            "text": "Axo masanil eb' ayoch spensar d'ayach, tzalajocab' eb' d'ayach. Te nivan elk'och ach Jehová, xchiocab' eb' snib'an a colval."
        },
        {
            "number": "17",
            "text": "A inxo jun, ob'iltac in, ay in och d'a ilk'olal. Mamin, mocab' in b'atcan satk'olal uuj. A ach tzach ochtaxon ved'oc yic tzin a colani. Ach Jehová in Diosal, manh iq'uek' tiempo in a colani."
        }
    ]
}