{
    "chapter": "10",
    "verses": [
        {
            "number": "1",
            "text": "Ha ix sreinail chonhab' Sabá, ix yab' specal ix to te b'inajnac winhaj rey Salomón yuj sjelanil syak' Jehová. Yuj chi' ix javi ix t'a Jerusalén, yic syilan ix tato syal spacan juntzanh tas ajaltac sk'anb'ej ix t'a winh. Tzijtum eb' schecab' ix yet'nac, yet'nacpax nok' camello ix. Al yaj nok' t'a perfume, t'a q'uen oro yet' t'a juntzanh q'uen q'ueen te wach' yilji. Ayic ix javi ix t'a yichanh winhaj rey Salomón chi', ix sk'anb'an ix tas snib'ej sk'anb'ej chi' t'a winh."
        },
        {
            "number": "2",
            "text": "Ix spacan winh masanil tas ix sk'anb'ej ix chi', malaj val junok tas sk'anb'ej ix chi' to maj nachaj spacan winh."
        },
        {
            "number": "3",
            "text": "Ix te sat sk'ol ix ayic ix yilan ix jantac sjelanil winh, yuj spalacio winh b'ob'il yuj, yuj pax tas sva winh t'a smexa yet' b'aj cajan eb' ayoch t'a yopisio yet' winh. Ch'ocxo yilji pax spichul eb' schecab' winh, eb' sb'achumalcot scopa winh yet' juntzanh silab' snhustz'a winh t'a stemplo Jehová. Ayic ix yilan juntzanh chi' ix, ix te sat sk'ool ix."
        },
        {
            "number": "4",
            "text": "Yuj chi' ix yal ix t'a winhaj Salomón chi' icha tik: Ha tas ix vab' specal t'a in chonhab' yuj masanil tastac tza k'ulej yet' a jelanil sb'inaji, a juntzanh chi' te yel."
        },
        {
            "number": "5",
            "text": "Ayic manto vil juntzanh tik, max in chalaj vab'i, haxo ticnaic ix vil yet' in sat, max k'ochlaj nanhal juntzanh tik ix alji vab'i. Ha a jelanil yet' masanil tas ay t'ayach, yelxo val ek'to t'a yichanh icha tas ix vab' chi'."
        },
        {
            "number": "6",
            "text": "Te wach' yic eb' anima smunlaj t'ayach, te wach' pax yic eb' a checab' ayek' ed'oc yic syab'an a jelanil eb'."
        },
        {
            "number": "7",
            "text": "Aljocab' wach' lolonel t'a Jehová a Diosal, stzalaj ed'oc yuj chi' ix yak' smacb'en Israel tik t'ayach. Yujto te xajan chonhab' Israel tik yuj Jehová, yuj chi' ix ach yak'och reyal yic tzak'an yajalil t'a stojolal yet' t'a swach'il, xchi ix reina chi' t'a winh."
        },
        {
            "number": "8",
            "text": "Ixlajwi chi', ix yak'an 90 quintal q'uen oro ix, jantac perfume yet' q'uen q'ueen te wach' yilji t'a winhaj rey Salomón chi'. Manhxa juneloc ix javi perfume t'a Israel icha jantac ix yak' ix t'a winh rey chi'."
        },
        {
            "number": "9",
            "text": "Axo winh rey chi' ix ak'anpax masanil tas ix sk'an ix sreinail Sabá chi', ch'oc pax tas ix el t'a sk'ol winh yak'an t'a ix. Ixlajwi chi', ix meltzaj ix t'a schonhab' yet' eb' schecab' ajun yet'oc. Ay pax juntzanhxo tastac ix ik'jicot t'a yol te' sbarco winhaj rey Hiram, ix yik'cot q'uen oro eb' t'a chonhab' Ofir. Manhxo jantacoc te te' sándalo sb'i yet' q'uen q'ueen te wach' yilji. Ha te' varanda ix och t'a stemplo Jehová yet' te' ix och t'a spalacio winhaj Salomón chi', ha t'a te' sándalo chi' ix yak' b'ojoc te' winh. Ix b'ojipax te' arpa t'a te' yet' salterio yic eb' sb'itani. Manhxa junelocxo ix javi jantac te' sándalo icha te' ix javi junel chi'."
        },
        {
            "number": "10",
            "text": "Ha q'uen oro scha winhaj rey Salomón t'a junjun ab'il, 500 quintal q'ueen."
        },
        {
            "number": "11",
            "text": "Ch'oc pax yaj q'uen syak' eb' chonhvajum yet' pax q'uen syak' eb' winh sreyal Arabia yet' eb' yajal t'a yol smacb'en Israel chi'."
        },
        {
            "number": "12",
            "text": "Ix schec winh rey chi' b'ojoc 200 nivac jenhan oro maclab' jul-lab', ay am lajchaveoc libra q'uen oro ix och t'a junjun."
        },
        {
            "number": "13",
            "text": "Ixlajwi chi' ix schecanpax b'ojoc 300-xo cotac smaclab'il jul-lab' chi' winh, ay am vaqueoc libra q'uen oro ix och t'a junjun. Ix yak'och juntzanh chi' winh t'a yol jun pat scuchan Spatil Te te' yic Líbano."
        },
        {
            "number": "14",
            "text": "Ix schecanpax winh b'ojoc jun sk'ojnub' t'a sdespacho, ix ak'jioch q'uen oro te wach' t'ay, ix ak'jipaxoch marfil yelvanub'oc."
        },
        {
            "number": "15",
            "text": "Ha jun k'ojnub' chi', vac tzol sq'ue sb'achquiltaquil sk'oochal. Ay lajchave' yechel nok' choj aycan t'a stitac jun k'ooch chi', vaque' nok' t'a junjun stitac. Ha yelav yich spatic jun k'ojnub' chi', setansetan yaji. Ha sk'ab' t'a junjun stz'eytac, ayoch junjun yechel nok' choj t'ay. Malaj junocxo rey b'oannac junok sk'ojnub' icha jun chi'."
        },
        {
            "number": "16",
            "text": "Ha scopa winh rey chi', nab'a oro smasanil yet' jantac xalu yet' chen sk'anchaj t'a jun pat scuchan Spatil Te te' yic Líbano. Malaj junok yamk'ab' chi' plata, yujto ha t'a stiempoal winhaj rey Salomón chi', a q'uen plata chi' malaj yelk'och q'ueen."
        },
        {
            "number": "17",
            "text": "Ha winhaj Salomón chi', ay juntzanh te' snivac barco winh tzek' yet' juntzanh te' yic winhaj Hiram. D'a junjun yoxil ab'il sjavi eb' schecab' winh yet' te' barco chi', yet'nac q'uen oro eb', q'uen plata, marfil, nok' chab'in yet' nok' pavo real."
        },
        {
            "number": "18",
            "text": "Icha chi' ix aj ste q'uechaanh winhaj rey Salomón chi' yuj sjelanil yet' sb'eyumal t'a yichanh juntzanhxo eb' rey t'a yol yib'anhk’inal tik."
        },
        {
            "number": "19",
            "text": "Masanil juntzanh chonhab', snib'ej eb' syila' yet' yab'an jantac sjelanil winh ix ak'ji yuj Dios."
        },
        {
            "number": "20",
            "text": "Ha eb' anima sjavi t'a junjun ab'il, syik'cot juntzanh silab' tik eb': Q'uen plata, q'uen oro, pichul caro stojol, yamk'ab' yic oval, juntzanh suk'uq'ui sjab', nok' chej yet' nok' mula."
        },
        {
            "number": "21",
            "text": "Ix smolb'an jantac carruaje yic oval yet' nok' chej winhaj Salomón chi'. Ay mil 400 carruaje yet' 12 mil nok' chej sq'ue eb' soldado t'a yib'anh. Ay carruaje yet' nok' chej chi' ayek' t'a juntzanh chonhab' to yictaxon juntzanh chi' yaji. Ay pax juntzanhxo carruaje chi' ayek' yet' eb' soldado stanhvan winh rey chi' t'a Jerusalén."
        },
        {
            "number": "22",
            "text": "Manhxo jantacoc q'uen plata ix smolb'ej winh rey chi' t'a Jerusalén chi', icha val q'uen comon q'ueen. Manhxo jantacoc pax te' k'ute', icha te' caltacte'al higo ay t'a spanhanil yichtac vitz, icha chi' yaj te'."
        },
        {
            "number": "23",
            "text": "Ha nok' schej winh rey chi', ha t'a Egipto scot nok' yet' t'a Cilicia, yujto a eb' schonhvajum winh, a eb' smanancot nok' ta'."
        },
        {
            "number": "24",
            "text": "Ha junok carruaje smanchajcot t'a Egipto, 600 siclos plata stojol, haxo junok nok' chej, 150 siclos stojol nok'. Ha eb' winh sreyal hitita yet' eb' winh sreyal sirio smananpax nok' t'a eb' schonhvajum winhaj rey Salomón chi'."
        }
    ]
}