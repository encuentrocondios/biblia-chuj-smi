{
    "chapter": "13",
    "verses": [
        {
            "number": "1",
            "text": "Ayic van snhusantz'a incienso winhaj Jeroboam t'a yib'anh altar t'a chonhab' Betel, ix k'och jun winh schecab' Dios t'a winh ix cot t'a Judá."
        },
        {
            "number": "2",
            "text": "Ha val Jehová ix checan winh, yuj chi' te ov ix yutej winh yalan t'a altar chi', ix yalan winh: Ha ex tzeyaq'uem e b'ha t'a jun altar tik, a val Jehová ix alani to ha t'a yinhtilal winhaj David ay jun unin ol aljoc. Ha jun chi', Josías ol sb'iej. Ha winh ol milancham juntzanh eb' winh sacerdote yic comon dios t'a yib'anh jun altar tik, aton eb' snhusan incienso t'a tik. Ol snhusanpaxtz'a sb'aquil anima winh t'a yib'anh, xchi Jehová, xchi winh schecab' chi'."
        },
        {
            "number": "3",
            "text": "Ha t'a jun k'u chi', ix yal winh schecab' Dios chi' tas ol ujok yic sch'oxaneli to schecab' Jehová yaj winh. Ix yalan winh icha tik: Ha jun altar tik ol pojb'atoc, haxo q'uen taanh ayek' t'a yib'anh tik, ol tob'canb'at q'ueen, xchi Jehová, xchi winh."
        },
        {
            "number": "4",
            "text": "Ayek' winhaj rey Jeroboam t'a stz'ey altar chi', ayic ix yab'an winh masanil tas ix yal winh schecab' Dios yuj jun altar chi', ix yak'anb'at jecan sk'ab' winh sch'oxan winh schecab' Dios chi', ix yalan winh: Yamec jun winh tik, xchi winh. Palta a sk'ab' winh ix b'at jecan chi', ix tzatzb'icanel lian, majxo yal-laj spacan sb'a."
        },
        {
            "number": "5",
            "text": "Ha val t'a jun rato chi' ix pojb'at jun altar chi', haxo jantac q'uen taanh ay t'a yib'anh, ix tob'canb'at q'ueen. Ix elk'och icha ix schec Jehová yal winh schecab' chi'."
        },
        {
            "number": "6",
            "text": "Yuj chi' ix yal winh rey chi' t'a winh schecab' Dios chi': Sval t'ayach to tzach tevi t'a Jehová a Diosal vuuj, yic sb'oxican in k'ab' tik, xchi winh. Yuj chi' ix lesalvi winh checab' chi' t'a Jehová, ix b'oxican sk'ab' winh rey chi' ichataxon yaji."
        },
        {
            "number": "7",
            "text": "Ixlajwi chi', ix yalan winh rey chi' t'a winh schecab' Dios chi': --Conh ved' t'a in pat, ol ach wa jab'oc yacb'an tzin b'o jab'oc tas ol in siej t'ayach, xchi winh."
        },
        {
            "number": "8",
            "text": "Palta ix tak'vi winh schecab' Dios chi' t'a winh icha tik: --Wach'chom nanhal tas ay t'ayach tzak' t'ayin, manh ol in b'atlaj ed'oc, max yalpax in wa'i, ma vuk'an ha ha' t'a jun lugar tik."
        },
        {
            "number": "9",
            "text": "Yujto a Jehová ix alan t'ayin icha tik: Malaj jab'oc tas ol a wa''a, manh ol uq'uejpax jab'oc ha ha', manh ol ach meltzaj t'a b'e b'aj ol ach b'atoc, xchi t'ayin, xchi winh checab' chi'."
        },
        {
            "number": "10",
            "text": "Ch'ocxo jun b'e b'aj ix meltzaj winh schecab' Dios chi', manhxooclaj t'a jun b'e b'aj ix k'och winh t'a Betel chi'."
        },
        {
            "number": "11",
            "text": "Ha t'a jun pekti’ chi' ay jun winh schecab' Dios te icham vinacxo cajan t'a Betel chi'. Ha eb' yuninal winh ix alan t'ay tas ix sk'ulej winh schecab' Dios t'a Betel t'a jun k'u chi', aton winh ix cot t'a Judá. Ix yalanpax eb' t'a winh smam chi' tas ix yal winh checab' chi' t'a winh rey chi'."
        },
        {
            "number": "12",
            "text": "Ix sk'anb'an winh icham chi' t'a eb' yuninal chi' icha tik: --¿Tas b'eal b'aj ix b'at winh schecab' Dios chi'? xchi winh. Ix yalan eb' winh b'aja b'e b'aj ix b'at winh chi'."
        },
        {
            "number": "13",
            "text": "Ix yalan winh t'a eb' winh yuninal chi': --Hak'uecoch stz'um nok' in b'uru, xchi winh. Ixlajwi yoch stz'um nok' yuj eb', ix q'ue winh t'a yib'anh nok',"
        },
        {
            "number": "14",
            "text": "ix b'at tzak'an winh t'a spatic winh schecab' Dios aj Judá chi'. Ix k'och winh t'a spatic winh ayic k'ojanem winh t'a yich jun te' mach', ix sk'anb'an winh t'a winh: --¿Tom a ach tik schecab' ach Dios ach cot t'a Judá? xchi winh. --Ha in toni, xchi."
        },
        {
            "number": "15",
            "text": "--Conh ved' wa''el t'a in pat, xchi winh icham vinac chi'."
        },
        {
            "number": "16",
            "text": "Ix tak'vi winh schecab' Dios chi': Max yal-laj in b'ati yic tzin wa ed'oc, ma vuk'an ha' ed' t'a jun lugar tik."
        },
        {
            "number": "17",
            "text": "Yujto icha tik ix aj yalan Jehová t'ayin: Malaj jab'oc tas ol a wa''a, manh ol uq'uejpax jab'oc ha ha', manh ol ach meltzaj t'a b'e b'aj ol ach b'atoc, xchi t'ayin, xchi winh."
        },
        {
            "number": "18",
            "text": "Palta ix yalanxi winh icham vinac chi' t'a winh icha tik: --Ha in tik schecab' in pax Dios icha ach tik. Ha jun yángel Jehová ix alan t'ayin to tzach vik'b'at wa''el t'a in pat, svak'anpax ha' uq'uej, xchi winh. Palta tonhej ix yesej winh icham vinac chi' t'a winh."
        },
        {
            "number": "19",
            "text": "Yuj chi' ix b'at winh schecab' Dios chi' yet' winh icham vinac chi' t'a spat, ix wa winh, ix yuk'an ha' winh."
        },
        {
            "number": "20",
            "text": "Vanto sva eb' winh, ix lolon Jehová t'a winh schecab' icham vinacxo chi', ix yalani:"
        },
        {
            "number": "21",
            "text": "--Ix a pitej a b'a, maj a k'anab'ajej tas ix yal Jehová t'ayach,"
        },
        {
            "number": "22",
            "text": "yujto ix ach meltzaji, ix ach wa'i, ix uk'anpax ha' t'a jun lugar b'aj ix yal Jehová to max yal-laj. Yuj chi' jun, manh ol mucchaj a nivanil b'aj mucan eb' a mam icham, xchi winh icham vinac chi' t'a winh."
        },
        {
            "number": "23",
            "text": "Ayic ix lajvi sva'i yet' yuk'an ha' winh schecab' Dios ix cot t'a Judá chi', ix yak'anoch stz'uum jun nok' sb'uru winh icham vinac chi', ix yak'an nok' winh t'a winh schecab' Dios chi'."
        },
        {
            "number": "24",
            "text": "Ix pax winh schecab' Dios chi', palta haxo t'a yol b'e ix elta jun nok' choj t'a winh, ix miljicham winh yuj nok'. Ata' ix kan telan snivanil winh, haxo nok' b'uru yet' nok' choj chi', ayek' nok' t'a stz'ey snivanil winh chi'."
        },
        {
            "number": "25",
            "text": "Ay juntzanh eb' winh vinac ix ek' ta', ix yilan eb' winh to telanek' snivanil jun chamnac t'a yol b'e chi', haxo nok' choj chi' ayek' nok' t'a stz'ey. Ix b'at eb' winh b'aj cajan winh icham vinac schecab' Dios chi', ix yalan eb' winh tas ix yil eb' winh t'a yol b'e chi'."
        },
        {
            "number": "26",
            "text": "Ayic ix yab'an winh icham vinac chi', winh ix b'at ik'an meltzaj winh schecab' Dios t'a yol b'e chi', ix yalan winh: Aton winh schecab' Dios maj k'anab'ajan tas ix yal Dios chi', yuj chi' ix ak'jioch winh t'a yol sk'ab' nok' choj chi', ix tzilchitajb'at winh yuj nok', icha ix aj yalan Jehová, xchi winh."
        },
        {
            "number": "27",
            "text": "Ix yalan winh t'a eb' yuninal to syak'och stz'uum junok nok' b'uru eb'. Ix yak'anoch stz'uum nok' eb'."
        },
        {
            "number": "28",
            "text": "Ix b'at winh icham vinac chi', ix k'och winh b'aj telan ek' snivanil winh schecab' Dios chi' t'a yol b'e chi'. Ha nok' b'uru yet' nok' choj chi', ayek' nok' t'a stz'ey snivanil winh chi'. Mantalaj jab'oc snivanil winh schi nok' choj chi', malaj pax ix utaj nok' b'uru chi' yuj nok'."
        },
        {
            "number": "29",
            "text": "Ixlajwi chi', ix yik'anq'ue vaan snivanil winh schecab' Dios aj Judá winh icham vinac chi'. Ix yak'anq'ue winh t'a yib'anh nok' sb'uru chi', ix yik'anb'at winh t'a schonhab' chi', yic tz'och winh t'a cusk'olal yuj, yic smucanpax winh."
        },
        {
            "number": "30",
            "text": "Ha b'aj ijan ix mucji winh icham chi', ata' ix yak'och snivanil winh schecab' Dios chi' winh. Ix te kus winh yet' eb' winh yuninal, ix yalan eb': Ay, ach cuk'tac, ob'iltac ach, xchi eb' winh."
        },
        {
            "number": "31",
            "text": "Ayic toxo ix lajvi yak'ancanoch snivanil winh chi' winh icham chi', ix yalan winh t'a eb' yuninal chi': --Ayic ol in chamoc, ol eyak'och in nivanil b'aj ix ochcan snivanil winh schecab' Dios tik, junnhej tzeyutejcanoch in nivanil tik yet'oc."
        },
        {
            "number": "32",
            "text": "Yujto yowalil ol elk'och tas ix schec Jehová yal winh t'a jun altar t'a Betel tik yet' t'a juntzanh lugar chaanh ay t'a yol yic Samaria tik, aton b'aj syaq'uem sb'a eb' anima, xchi winh."
        },
        {
            "number": "33",
            "text": "Wach'chom ix uji juntzanh chi', palta a winhaj rey Jeroboam chi', maj yactejcan masanil schuc b'eyb'al winh, ix yak'nhejoch eb' comon anima winh sacerdoteal t'a juntzanh comon dios t'a juntzanh lugar chaanh. Yalnhej mach snib'ej winh tz'och sacerdoteal, syak'nhejoch yopisio eb' winh t'a juntzanh lugar chi'."
        },
        {
            "number": "34",
            "text": "Ichaton chi' ix aj yochnhej smul winhaj Jeroboam yet' eb' yinhtilal, yuj chi' ix satel eb' smasanil."
        }
    ]
}