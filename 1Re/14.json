{
    "chapter": "14",
    "verses": [
        {
            "number": "1",
            "text": "A d'a jun tiempoal chi', ix ilyaan vinhaj Abías yuninal vinhaj Jeroboam."
        },
        {
            "number": "2",
            "text": "Ix yalan vinhaj Jeroboam chi' d'a ix yetb'eyum icha tic: --A ticnaic ixic d'a Silo. Ata' cajan vinhaj Ahías, vinh schecab' Dios, aton vinh aljinac to a in ol in ochcan reyal d'a jun chonhab' tic. Q'uexel a pichul yic vach' malaj mach ol naanoc to vetb'eyum ach."
        },
        {
            "number": "3",
            "text": "Ik'b'at lajunheoc ixim nivac pan yed' juntzanh ixim k'oxox pan yed' junoc xalu yal chab'. Ixic, k'anb'ej d'a vinh yic syalan vinh d'ayach tas ol aj vinh unin tic, xchi vinh d'a ix."
        },
        {
            "number": "4",
            "text": "Icha chi' ix yutej sb'a ix. Ix sq'uexel spichul ix, ix b'at ix d'a Silo chi'. Ix k'och ix d'a spat vinhaj Ahías chi'. A vinhaj Ahías chi', maxtzac yal-laj yilan vinh, te icham vinacxo vinh."
        },
        {
            "number": "5",
            "text": "Palta toxo ix yal Jehová d'a vinh to ol k'och ix yetb'eyum vinhaj Jeroboam sk'anb'ej yuj jun yune' chuc sk'ool. Ix yalanpax Jehová d'a vinh tas ol yutoc vinh yalan d'a ix. Ix ak'ji yojtaquejel vinh to ol sq'uexel sb'a ix."
        },
        {
            "number": "6",
            "text": "Ayic ix yab'an vinh sk'anh sk'och ix d'a ti' pat, ix yalan vinh: --Ach yetb'eyum vinhaj Jeroboam, ochanh, ¿tas yuj ix a q'uexel a b'a? Te cusk'olal tas ix checji val d'ayach."
        },
        {
            "number": "7",
            "text": "Yuj chi' meltzajanh, al d'a vinh etb'eyum chi' to a Jehová co Diosal tz'alan d'a vinh icha tic: Ix ach in siq'uelta d'a scal eb' chonhab', ix ach vak'anoch yajalil d'a yib'anh eb'."
        },
        {
            "number": "8",
            "text": "A in ix viq'uek' yopisio eb' yinhtilal vinhaj David, ix vak'an d'ayach, palta manh ichoc yutejnac sb'a vinh in checab' aj David chi' tzutej a b'a. Sk'anab'ajejnac in checnab'il vinh yed' smasanil sk'ool, a masanil tas sk'ulejnac vinh, vach'nhej d'a vichanh."
        },
        {
            "number": "9",
            "text": "Palta a achxo pax tic, yelxo val te chuc tas tza k'ulej d'a yichanh juntzanhxo eb' yajal ek'nac ayic mantzac ach ochi. A ach tic ix a tzuntzej val cot voval, ix a b'o juntzanh q'uen q'ueen a diosaloc, ix in a paticaneli."
        },
        {
            "number": "10",
            "text": "Yuj chi' ol vak'cot yaelal d'a yib'anh eb' inhtilal. Ol in satel masanil eb' vinac d'a scal inhtilal d'a scal eb' israel tic, vach'chom checab' yaji, ma yic sb'a, manhxa junoc ol canoc. Pilan ol in satel inhtilal chi', icha tz'aj snhusjitz'a stza' nok' nok'."
        },
        {
            "number": "11",
            "text": "A eb' ol cham d'a yol chonhab', a nok' tz'i' ol chianb'at eb'. Axo eb' ol cham d'a spatictaquel chonhab' chi' jun, a nok' ostoc ol chianb'at eb', xchi Jehová."
        },
        {
            "number": "12",
            "text": "A achxo pax tic ach ix, paxanh d'a a pat. Anhej yic ol ach ochk'och tek'naj d'a yol sti' a chonhab' ol cham vinh unin chi'."
        },
        {
            "number": "13",
            "text": "Axo masanil eb' israel, ol cus eb' yuj vinh, ol smucan vinh eb', anhej val jun yinhtilal vinhaj Jeroboam chi' ol mucjoc, yujto anhej jun chi' vach'tac val d'a yichanh Jehová co Diosal d'a scal eb' yinhtilal vinh."
        },
        {
            "number": "14",
            "text": "Ato yic b'aq'uinh ol yak'anxioch Jehová junocxo rey d'a co cal tic, a' ol satanel masanil yinhtilal vinhaj Jeroboam d'a jun k'ual chi'."
        },
        {
            "number": "15",
            "text": "Ol onh tzicub'tanhaj a onh israel onh tic yuj Jehová, icha val tz'aj stzicub'tanhaj te' velek' yuj a a'. Ol onh ik'joquel d'a jun lum luum manh jantacoc svach'il ak'b'il tic d'a eb' co mam quicham. Ichato ol onh yumjoccanb'at d'a sk'axepalb'at a' Éufrates, yujto ix co b'o yechel jun comon dios scuchan Asera. Yuj chi' sco tzuntzejcot yoval sk'ol Jehová d'a quib'anh."
        },
        {
            "number": "16",
            "text": "A Jehová ol onh ak'anb'at d'a yol sk'ab' junxo nación yujnhej smul vinhaj Jeroboam syak'och chi'. A vinh scuchb'anb'at co chonhab' tic d'a chucal, xchi vinhaj Ahías chi' d'a ix."
        },
        {
            "number": "17",
            "text": "Ix lajvi chi' ix pax ix yetb'eyum vinhaj Jeroboam chi', ix k'och ix d'a Tirsa. A val yochk'och ix d'a yol sti' spat, ix cham vinh unin chi'."
        },
        {
            "number": "18",
            "text": "Masanil eb' israel ix mucan vinh, ix och eb' d'a cusk'olal yuj vinh icha ix aj yalan Jehová d'a vinhaj Ahías schecab'."
        },
        {
            "number": "19",
            "text": "A juntzanhxo yab'ixal vinhaj rey Jeroboam, ayic ix yak'an oval vinh yed' juntzanhxo tas ix sk'ulej vinh d'a yol stiempoal, tz'ib'ab'ilcan b'aj aycan yab'ixal eb' vinh sreyal Israel."
        },
        {
            "number": "20",
            "text": "A vinhaj Jeroboam chi', 22 ab'il ix yak' reyal vinh. Axo yic ix cham vinh, a jun vinh yuninal vinh scuchan Nadab ix ochcan reyal sq'uexuloc."
        },
        {
            "number": "21",
            "text": "A d'a Judá ix yak' reyal vinhaj Roboam yuninal vinhaj Salomón. 41 ab'il sq'uinal vinh ayic ix och vinh reyal chi'. 17 ab'il ix yak' reyal chi' vinh d'a Jerusalén, aton val jun chonhab' chi' ix siq'uel Jehová d'a scal masanil chonhab' d'a yol yic Israel yic tz'och ejmelal d'ay ta'. Naama sb'i ix snun vinh, amonita ix."
        },
        {
            "number": "22",
            "text": "A vinhaj Roboam chi' yed' eb' aj Judá, te chuc tas ix sk'ulej eb' d'a yichanh Jehová. Ix ste tzuntzejcot yoval sk'ol Jehová eb' d'a yichanh tas sk'ulejnac eb' smam yicham eb',"
        },
        {
            "number": "23",
            "text": "yujto ix laj sb'oxi juntzanh lugar chaanh eb', aton b'aj tz'och eb' ejmelal yed' pax d'a yichtac te te' k'ayum xiil. Ix laj sb'oanpaxq'ue q'uen q'ueen eb' yechel comon dios Asera."
        },
        {
            "number": "24",
            "text": "Ay pax eb' vinh vinac ix k'ulan ajmulal yed' yetvinaquil yic tz'och eb' ejmelal d'a scomon diosal chi'. Ix sb'eyb'alej ajmulal eb' te yajb'entac, icha sk'ulejnac eb' ch'oc chonhab'il yik'naquel Jehová d'a yichanh eb' israel chi'."
        },
        {
            "number": "25",
            "text": "Ayic yoilxo ab'il yoch vinhaj Roboam chi' reyal, ix javi vinhaj Sisac sreyal Egipto yak' oval d'a Jerusalén."
        },
        {
            "number": "26",
            "text": "Ix yik'anb'at masanil b'eyumal vinh ay d'a stemplo Jehová, masanil b'eyumal ay d'a spalacio vinh rey yed' masanil juntzanh q'uen maclab' jul-lab' nab'a oro b'ob'ilcan yuj vinhaj Salomón."
        },
        {
            "number": "27",
            "text": "Ix lajvi chi', axo q'uen bronce ix schec b'ojoc vinhaj Roboam chi' sq'uexuloc juntzanh maclab' jul-lab' nab'a oro chi', ix yak'ancan vinh d'a eb' yajalil eb' soldado ayoch stanhvumaloc sti' spalacio vinh."
        },
        {
            "number": "28",
            "text": "Juntaquel sb'at vinh rey chi' d'a stemplo Jehová, a eb' soldado chi', syik'b'at q'uen maclab' jul-lab' chi' eb', axo smeltzajxi eb' syak'anxican q'uen eb' d'a yed'tal."
        },
        {
            "number": "29",
            "text": "A yab'ixal juntzanhxo tas sk'ulejnac vinhaj Roboam chi', tz'ib'ab'ilcan b'aj aycan yab'ixal masanil eb' vinh sreyal Judá."
        },
        {
            "number": "30",
            "text": "Aynhej oval d'a scal vinhaj Roboam yed' vinhaj Jeroboam."
        },
        {
            "number": "31",
            "text": "Ayic ix cham vinhaj Roboam chi', ix mucji vinh b'aj mucan eb' smam yicham d'a schonhab' vinhaj David. Naama sb'i ix snun vinh, amonita ix. Ix lajvi chi' axo jun yuninal vinh scuchan Abiam ix ochcan reyal sq'uexuloc."
        }
    ]
}