{
    "chapter": "7",
    "verses": [
        {
            "number": "1",
            "text": "Ix sb'opaxq'ue spalacio vinhaj Salomón chi', 13 ab'il ix yak' vinh sb'oani."
        },
        {
            "number": "2",
            "text": "Ix sb'oanpaxq'ue jun nivan pat vinh, te levan ix aj yool. Ix yak'an scuch vinh Spatil Te Te' yic Líbano. 45 metro ix aj sk'atul, 22 metro yed' nanhalxo ix aj yol schiquin, 13 metro yed' nanhalxo ix ajq'ue schaanhil. Chanh tzol ix ajoch yoyal, nab'a k'ute'. Axo d'a sjolomtac te' oy chi', ix ek' te' patzab' nab'a k'ute'."
        },
        {
            "number": "3",
            "text": "A juntzanh te' patzab' chi' 45 te', ox tzol ix ajek' te', 15 te' d'a junjun tzol. Axo d'a yib'anh te' ix b'at te' nab'a k'ute' ix och yib'anhoc jun pat chi'."
        },
        {
            "number": "4",
            "text": "Ox tzol ix ajq'ue sventenail d'a junjun spak'ul. Q'uelk'umb'a ix aj juntzanh ventena chi'."
        },
        {
            "number": "5",
            "text": "Oxox sti' aycan d'a junjun yol schiquin. Anheja' q'uelk'umb'a ix aj junjun. A smarcoal spuertail yed' sventenail, tojol ix ajek' k'atan d'a yib'anh."
        },
        {
            "number": "6",
            "text": "Ix b'opax junxo nivan pat, 22 metro yed' nanhalxo ix aj sk'atul, 13 metro yed' nanhalxo ix aj yol schiquin. Ix yak'an scuch vinh Yoyal Pat. Axo d'a stentail ayoch yoyal yed' yib'anh."
        },
        {
            "number": "7",
            "text": "Ix sb'oanpax junxo pat vinh b'aj sch'olb'itaj eb' anima. Anheja' te' k'ute' ix och d'a sattac d'a yool chi'. Ix b'atnhej d'a yich masanto ix q'uek'och d'a yalanh te' patzab'."
        },
        {
            "number": "8",
            "text": "Axo pax b'aj cajan vinhaj Salomón chi' d'a spalacio, a d'a spatic jun pat b'aj sch'olb'itaj eb' anima chi' ay. Lajannhej ix aj sb'o icha ix aj sb'o juntzanh pat chi'. Ix yak'anpax b'ojoc junxo pat yic ix yetb'eyum vinh, aton ix yisil vinh sreyal Egipto. Lajan ix aj sb'o icha ix aj yic vinh."
        },
        {
            "number": "9",
            "text": "A masanil juntzanh pat chi', icha ix aj scot d'a yich, icha chi' ix aj sq'uek'och d'a schon. Icha chi' ix ajpax yamaq'uil. A q'uen q'ueen ix laj och d'ay te vach' yaj q'uen stzeychaji icha yaj yechel. A q'uen ix checlajcan d'a spatic yed' d'a yool, polb'il q'uen d'a q'uen polum q'ueen."
        },
        {
            "number": "10",
            "text": "Anheja' q'uen ix can d'a yich, a q'uen q'ueen te vach' yaj sb'oi, a q'uen ix can d'ay, te nivac q'ueen. Ay q'uen nanhal yoil metro sk'atul, ay pax q'uen oxe' metro yed' 60 centímetro sk'atul."
        },
        {
            "number": "11",
            "text": "A d'a yib'anh q'uen yich chi', ix och q'uen q'ueen tzeyb'il icha val yaj yechel. Ix ochpax te' k'ute' jochb'il yed' q'uen q'ueen."
        },
        {
            "number": "12",
            "text": "A d'a spatictac jun nivan amak' chi', ix och ox tzol q'uen q'ueen. Axo d'a yib'anh q'ueen ix ochpax jun tzol te' patzab' nab'a k'ute'. Ichanhej chi' ix aj sq'ue d'a chaanh, icha ix aj sb'o jun ix och d'a spatictac templo yed' pax jun ix b'o d'a yolelul sti' templo chi'."
        },
        {
            "number": "13",
            "text": "Ay jun vinh aj Tiro scuch Hiram ix yavtejcot vinhaj rey Salomón chi'."
        },
        {
            "number": "14",
            "text": "A jun vinh chi', yune' vinh jun ix chamnac yetb'eyum d'a yinhtilal Neftalí, aj Tiro vinh smam vinh, te jelan vinh sb'oan q'uen bronce. Anhejtona' te jelan pax spensar vinh, yojtac vinh sb'oan yalnhej tas munlajelal d'a q'uen bronce chi'. Yuj chi' ix avtajcot vinh yic smunlaj vinh d'a vinhaj rey Salomón sb'oan juntzanh tas nab'a bronce."
        },
        {
            "number": "15",
            "text": "Ix sb'o chab' nivac oy vinh, nab'a bronce ix aji, vajxaque' metro steel junjun, nanhal svaquil metro ix aj b'alan spatic junjun."
        },
        {
            "number": "16",
            "text": "Ix sb'oanpax chab' sjolom chab' oy chi' vinh. A steel juntzanh sjolom chi', chab' metro yed' 25 centímetro ix aji."
        },
        {
            "number": "17",
            "text": "A d'a spatictac chab' sjolom chi' ix ak'jioch q'uen cadena bronce, icha q'uen malla yaj q'uen sb'oi. Uque' ayoch d'a junjun sjolom chi'."
        },
        {
            "number": "18",
            "text": "Ix sb'opax cha tzol icha yechel sat te' granado vinh. Ix och d'a juntzanh cadena chi' yic tz'och d'a spatic junjun sjolom oy chi'. Lajannhej ix aj schab'il."
        },
        {
            "number": "19",
            "text": "A juntzanh jolom oy chi', ay am chab'oc metro ayq'uei, lajan yilji icha anh chochol."
        },
        {
            "number": "20",
            "text": "A chab' sjolom juntzanh oy chi' k'olan k'olan yaji. Axo d'a yib'anh, ata' ayq'ue junxo icha anh chochol chi'. A b'aj tz'emul q'uen cadena d'a spatictac jun k'olan k'olan chi', ata' ayoch 200 yechel sat te' granado, cha tzol yajochi."
        },
        {
            "number": "21",
            "text": "Ix yak'och chab' oy vinhaj Hiram chi' d'a sat templo chi'. Ayic ix yak'anem vinh d'a yed'tal, ay jun ix can d'a co q'uexanh ayic tzonh och d'a yol templo chi', Jaquín ix yak' vinh sb'iej. Axo junxo oy chi' ix can d'a co vach', Boaz ix yak' vinh sb'iej."
        },
        {
            "number": "22",
            "text": "A sjolom juntzanh oy chi', lajan yilji icha xumaquil anh chochol. Icha chi' ix aj juntzanh oy chi' sb'oan vinhaj Hiram chi'."
        },
        {
            "number": "23",
            "text": "Ix lajvi chi', ix sb'oan jun nivan pila nab'a bronce vinhaj Hiram chi', yic b'aj smolchaj a a'. Suyansuyan ix aji, nanhal yoil metro ix aj slevanil sat. Axo ix ajq'ue schaanhil steel, chab' metro yed' 25 centímetro ix aji, axo ix aj setan smasanil, 13 metro yed' nanhalxo."
        },
        {
            "number": "24",
            "text": "A d'a yalanh sti' jun pila chi', ayoch chab' tzol yechel sattac te te' icha yilji te' tzima. Lajunhe' ix och d'a junjun 45 centímetro, junnhej ix aj sb'o yed' jun pila chi'."
        },
        {
            "number": "25",
            "text": "A jun pila chi' b'achanem d'a yib' snanhal juntzanh yechel nok' mam vacax nab'a bronce. A juntzanh yechel nok' chi', oxe' q'uelanb'at d'a stojolal sur, oxe' q'uelanb'at d'a stojolal norte, oxe' q'uelanb'at d'a stojolal b'aj sjavi k'u, oxe' pax q'uelanb'at d'a stojolal b'aj tz'em k'u. A yoc juntzanh yechel vacax chi' aycanoch d'a yalanh jun pila chi'."
        },
        {
            "number": "26",
            "text": "A jun pila chi' nab'a bronce ix aji, chanhek'ab'il spimal. Nivan yajel pechan sti' icha yilji xumaquil anh chochol. A d'a yol jun pila chi', tz'em 44 mil litro a a'."
        },
        {
            "number": "27",
            "text": "Ix sb'oanpax lajunhe' carreta vinh, nab'a bronce ix aj junjun. Jun metro yed' 80 centímetro ix aj spak'ul schanhil, jun metro yed' 35 centímetro ix ajq'ue steel."
        },
        {
            "number": "28",
            "text": "A juntzanh carreta chi', icha tic yaji: Ay chanhe' smarcoal, macan yoltac sat smarcoal chi'."
        },
        {
            "number": "29",
            "text": "A d'a sat juntzanh chi' ayoch yechel nok' choj, nok' toro yed' yechel querubín. A d'a yib'anh yed' d'a yalanh juntzanh yechel chi', ata' ayoch yelvanub' smarcoal chi'."
        },
        {
            "number": "30",
            "text": "Junjun carreta chi' ay chanhe' syantail nab'a bronce, chab' q'uen q'ueen k'atanek' d'a yalanh syaman syantail chi'. A d'a schanhil schiquintac juntzanh carreta chi' d'a yib'anh, ay syamnub'al nab'a bronce, a syaman jun yune' pila ayem d'a yol jun carreta chi'. A juntzanh syamnub' chi' ayoch yelvanub'."
        },
        {
            "number": "31",
            "text": "Axo d'a yol jun carreta chi', ayem jun icha nivan tubo, 45 centímetro schaanhil ayq'ueta d'a yib'anh sti' juntzanh carreta chi'. Aypaxoch yelvanub' spatictac jun nivan tubo chi', axo schanh pak'anhil jun carreta chi', manh setansetanoclaj."
        },
        {
            "number": "32",
            "text": "A chanhe' syantail chi' ayoch d'a schiquintac schanhil. Axo pax juntzanh q'uen q'ueen syaman syantail chi', yaman yaj q'uen yed' smarcoal chi'. A syantail chi', 70 centímetro yaj setan."
        },
        {
            "number": "33",
            "text": "Lajan yaj sb'o juntzanh syantail chi' icha yic carruaje yic oval. A junjun syantail chi' yaman yaj yed' q'uen q'ueen ayoch b'aj ay yolanil, nab'a bronce, junnhej yaj setan."
        },
        {
            "number": "34",
            "text": "A chanhe' syamnub'al d'a schiquintac carreta chi', junnhej yaj yed' smarcoal junjun carreta."
        },
        {
            "number": "35",
            "text": "A d'a yib'anh carreta chi', ay junxo setanoch d'a spatic sti', 23 centímetro yajq'ue schaanhil. A jantac tas ayoch d'a junjun carreta chi', junnhej yaj sb'o smasanil."
        },
        {
            "number": "36",
            "text": "A d'a spak'ultac yoltac smarcoal chi', ix yak'och yechel querubín vinhaj Hiram chi' d'ay, nok' choj yed' te' palma. Ix ochnhej yelvanub' chi' d'a spatictac smasanil."
        },
        {
            "number": "37",
            "text": "Icha chi' ix aj sb'o lajunhe' carreta chi', lajannhej ix aj smasanil, lajannhej yechel, lajannhej pax yilji."
        },
        {
            "number": "38",
            "text": "Ix sb'oanpax lajunhe' yed'tal a' yic juntzanh carreta chi' vinh, nab'a bronce ix aji. Lajannhej yechel smasanil. Jun metro yed' 80 centímetro yool junjun, 800 litro am a' tz'em d'a yool. Junjun ay q'ue d'a yib'anh scarretail."
        },
        {
            "number": "39",
            "text": "Oye' juntzanh carreta chi' ix can d'a stojolal co vach' d'a templo, oye' pax ix can d'a stojolal co q'uexanh. Axo jun nivan pila, a d'a co q'uexanh coch d'a templo chi' ix cani, d'a stojolal b'aj sjavi k'u."
        },
        {
            "number": "40",
            "text": "Ix lajvi chi' ix sb'oanpax juntzanh chen, q'uen pala yed' nivac uk'ab' vinhaj Hiram chi'. Icha val chi' ix aj slajvi sb'o smasanil juntzanh ix schec vinhaj rey Salomón b'ojoc yicoc stemplo Jehová."
        },
        {
            "number": "41",
            "text": "Aton masanil juntzanh tic ix checji sb'o vinhaj Hiram: Chab' nivac oy, chab' sjolom oy chi', juntzanh q'uen cadena icha q'uen malla nab'a bronce ayoch d'a spatictac jolom oy chi',"
        },
        {
            "number": "42",
            "text": "yed' pax 400 yechel sat te' granado ayoch d'a juntzanh cadena chi'. Cha tzol yajoch d'a spatictac chab' jolom oy chi'."
        },
        {
            "number": "43",
            "text": "Lajunhe' carreta cuchjinac lajunhe' yed'tal a',"
        },
        {
            "number": "44",
            "text": "jun nivan pila, lajchave' yechel mam vacax cuchjinac,"
        },
        {
            "number": "45",
            "text": "juntzanh q'uen chen, juntzanh q'uen pala yed' juntzanh q'uen nivac uk'ab'. Masanil juntzanh yamk'ab' tic ix sb'o vinhaj Hiram d'a vinhaj rey Salomón yicoc stemplo Jehová, nab'a bronce to copopi yilji."
        },
        {
            "number": "46",
            "text": "Ix schec vinh rey chi' b'ojoc d'a moldeal d'a yak'lical sti' a' Jordán d'a lum b'aq'uech luum, d'a scal snanhal Sucot yed' Saretán."
        },
        {
            "number": "47",
            "text": "Te tzijtum yamk'ab' nab'a bronce, yuj chi' majxo yechtej vinhaj rey Salomón chi' jantac yalil q'uen bronce chi' ix k'anchaji."
        },
        {
            "number": "48",
            "text": "Ix schecanpax vinh rey chi' b'ojoc masanil juntzanhxo yamk'ab' nab'a oro d'a yol stemplo Jehová: Jun altar, jun mexa b'aj tz'ak'jiem ixim pan d'a yichanh Jehová,"
        },
        {
            "number": "49",
            "text": "juntzanh b'achnub' candil yed' yelvanub' icha yechel xumaac, aton ayoch d'a yichanh lugar Yicnhej Jehová Yaji. Ay oye' d'a stojolal co vach', ay oyexo d'a stojolal co q'uexanh, juntzanh candil, juntzanh yamlab',"
        },
        {
            "number": "50",
            "text": "juntzanh copa, juntzanh q'uen ik'lab'el stanhil b'aj ayoch sk'ak'al candil, juntzanh nivac uk'ab', juntzanh nivac cuchara yed' juntzanh chaynub' yic incienso. Masanil juntzanh chi' nab'a oronhej. Axo q'uen visagre ayoch d'a spuertail jun lugar Yicnhej Jehová Yaji, aton d'a yol templo yed' pax yic spuertail templo chi', nab'a oronhej."
        },
        {
            "number": "51",
            "text": "Ayic ix b'oel masanil tas ix schec vinhaj Salomón b'ojoc yic stemplo Jehová, ix schecan vinh ik'jocb'at masanil q'uen oro, q'uen plata yed' juntzanh yamk'ab' yak'naccan vinhaj David smam vinh d'a Jehová. Ix schecan vinh sik'chajcan d'a yol juntzanh pat ay d'a spatictac templo b'aj sik'chaj tas tz'ochcan yicoc Jehová."
        }
    ]
}