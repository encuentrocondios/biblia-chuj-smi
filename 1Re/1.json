{
    "chapter": "1",
    "verses": [
        {
            "number": "1",
            "text": "Ayic te icham vinacxo vinhaj rey David, te siicxo syab' vinh. Vach'chom te pim tz'ajq'ue sk'u' vinh, palta maxtzac q'uixnajlaj vinh."
        },
        {
            "number": "2",
            "text": "Yuj chi' ix yal eb' tz'ak'an servil vinh icha tic: Smoj val saychaj junoc ix cob'es tz'ilan vinh, svay ix d'a stz'ey vinh yic sq'uixnaj jab'ocxo snivanil vinh, xchi eb'."
        },
        {
            "number": "3",
            "text": "Yuj chi' ix b'at sayumal jun ix cob'es te vach' yilji d'a masanil yol yic Israel. Ix ilchaj jun ix yuj eb' d'a chonhab' Sunem, Abisag sb'i ix, ix ik'jicot ix d'a vinhaj rey David chi'."
        },
        {
            "number": "4",
            "text": "Te vach' yilji ix. A ix stanhvan vinhaj rey David chi', svaypax ix yed' vinh, palta malaj juneloc ay tas ix sk'ulej vinh yed' ix."
        },
        {
            "number": "5",
            "text": "Axo vinhaj Adonías yuninal vinhaj David yed' ix Haguit, ix yak'och sb'a vinh reyal yalani. Ix yik'an juntzanh carruaje vinh yed' eb' soldado ayq'ue d'a yib'anh chej yed' 50 eb' soldado tz'ek' yed' vinh."
        },
        {
            "number": "6",
            "text": "Yictax ix q'uib' vinh, malaj juneloc ix cachji vinh yuj vinh smam chi', maj sk'anb'ej vinh smam vinh chi' d'ay juneloc tas sk'ulej. Te vach' yilji vinhaj Adonías chi', b'ab'el ix ajcan vinh d'a scal eb' yuninal vinhaj David chi' ayic ix cham vinhaj Absalón."
        },
        {
            "number": "7",
            "text": "A vinhaj Joab yune' ix Sarvia yed' vinhaj sacerdote Abiatar ix yak'och sb'a eb' vinh yed' vinhaj Adonías chi', yuj chi' ix sk'anb'ej srazón vinh d'a eb' vinh."
        },
        {
            "number": "8",
            "text": "Axo pax vinhaj sacerdote Sadoc, vinhaj Benaía yuninal vinhaj Joiada, vinhaj Natán schecab' Dios, vinhaj Simei, vinhaj Rei yed' eb' soldado stanhvan vinhaj rey David chi', maj ochlaj eb' vinh yed' vinhaj Adonías chi'."
        },
        {
            "number": "9",
            "text": "A d'a jun tiempoal chi' ix sb'o jun nivan vael vinhaj Adonías chi' d'a yich jun q'uen q'ueen scuch Zohelet d'a slak'anil b'aj sq'ueul sjaj a a' d'a Rogel. Tzijtum nok' calnel, nok' mam vacax yed' nok' quelemtac vacax b'aq'uech ix yak' vinh silab'il. Ix yavtan eb' yuk'tac vinh, eb' yuninal vinhaj rey David chi'. Ix yavtanpax masanil eb' aj Judá vinh, aton eb' smunlaj yed' vinh rey chi'."
        },
        {
            "number": "10",
            "text": "Palta axo vinhaj Natán schecab' Dios, maj avtajlaj vinh yuj vinh. Maj yavtejpaxlaj vinhaj Benaía vinh yed' eb' soldado stanhvan vinhaj rey David chi', ma vinhaj Salomón yuk'tac vinh."
        },
        {
            "number": "11",
            "text": "Ix lajvi chi' ix b'at vinhaj Natán chi' yal d'a ix Betsabé snun vinhaj Salomón chi', ix yalan vinh: --¿Tom manto ab'i to toxo ix yak'och sb'a vinhaj Adonías reyal d'a elk'altac? Palta manh yojtacocpax vinhaj rey David."
        },
        {
            "number": "12",
            "text": "A ticnaic, cha ab' tas ol val d'ayach yic vach' manh ol ach cham yed' vinh une' aj Salomón tic."
        },
        {
            "number": "13",
            "text": "Ixic d'a vinhaj rey David chi', tzalan d'a vinh: Mamin rey, alnacxocan d'ayin to a vinh vune' aj Salomón ol ochcan reyal a q'uexuloc, a vinh ol ochcan d'a yol a despacho. ¿Tas yuj a vinhaj Adonías ix yak'och sb'a reyal? xa chi."
        },
        {
            "number": "14",
            "text": "Ayic van a lolon yed' vinh rey chi' ol in ochk'ochoc. A inxo ol vala' to yelton tas tzal chi', xchi vinhaj Natán chi' d'a ix."
        },
        {
            "number": "15",
            "text": "Yuj chi', ix b'at ix Betsabé chi' yil vinhaj rey David b'aj ayek' chi'. Te icham vinacxo vinh. A ix Abisag sunamita tz'ilan vinh."
        },
        {
            "number": "16",
            "text": "Ayic ix k'och ix Betsabé chi' d'a yichanh vinh, ix em nhojan ix yak'an stzatzil sk'ol vinh, ix yalan vinh d'a ix: --¿Tas tza nib'ej? xchi vinh."
        },
        {
            "number": "17",
            "text": "Ix tak'vi ix: --Val d'a sb'i Jehová ix ala' to a vinh vune' aj Salomón ol ochcan a q'uexuloc d'a reyal. A vinh ol ochcan d'a yol a despacho."
        },
        {
            "number": "18",
            "text": "Palta ina toxo ix yak'och sb'a vinhaj Adonías reyal, a achxo tic mamin rey, manh ojtacoc yaji."
        },
        {
            "number": "19",
            "text": "Tzijtum nok' calnel, nok' mam vacax yed' nok' quelemtac vacax b'aq'uech ix yak' vinh silab'il. Ix yavtej eb' uninal vinh yed' vinhaj sacerdote Abiatar, vinhaj Joab yajalil eb' a soldado d'a jun vael ix sb'o vinh chi', palta maj yavtejlaj vinh uninal aj Salomón vinh."
        },
        {
            "number": "20",
            "text": "Yuj chi', van stanhvan masanil eb' chonhab' israel tas xa chi, mach ol ak'canoch reyal a q'uexuloc."
        },
        {
            "number": "21",
            "text": "Palta tato max a b'ocan yaj jun tic, axo yic toxo ix ach chami, axom in miljicham yed' vinh vune' aj Salomón chi', xchi ix."
        },
        {
            "number": "22",
            "text": "Vanto val slolon ix yed' vinh rey chi', ix ja vinhaj Natán schecab' Dios."
        },
        {
            "number": "23",
            "text": "Ix alchaj yab' vinhaj rey David chi' to toxo ix javi vinhaj Natán chi', ix avtajoch vinh, ix em nhojan vinh d'a yichanh vinh rey chi'."
        },
        {
            "number": "24",
            "text": "Ix sk'anb'an vinh d'a vinh rey chi': --¿Tom a ach ix ala' to tz'ochcan vinhaj Adonías reyal a q'uexuloc?"
        },
        {
            "number": "25",
            "text": "Ina ticnaic tzijtum nok' calnel toxo ix smilcham vinh yed' nok' mam vacax yed' nok' quelemtac vacax te b'aq'uech silab'il. Ix yavtan eb' vinh uninal vinh yed' masanil eb' vinh ayoch yajaliloc eb' a soldado yed' vinhaj sacerdote Abiatar. A ticnaic van sva eb' vinh smasanil, tz'el yav eb': Nivanocab' yelk'och vinhaj rey Adonías, xchi eb' vinh."
        },
        {
            "number": "26",
            "text": "A inxo tic maj in yavtejlaj vinh yed' vinhaj sacerdote Sadoc. Maj yavtejpax vinhaj Benaía yuninal vinhaj Joiada vinh, maj avtajlajpax vinh uninal aj Salomón."
        },
        {
            "number": "27",
            "text": "¿Tom a ch'ocojnhej tza b'oq'ue jun tic? ¿Tom maj al d'ayonh, mach ol ochcan reyal a q'uexuloc chi'? xchi vinhaj Natán chi'."
        },
        {
            "number": "28",
            "text": "Ix lajvi chi', ix yalan vinhaj rey David to tz'avtajxicot ix Betsabé. Ayic ix k'och ix d'a yichanh vinh rey chi',"
        },
        {
            "number": "29",
            "text": "ix yalan vinh d'a ix: --Svak' in ti' d'a Jehová, aton ix in tanhvan d'a scal in yaelal"
        },
        {
            "number": "30",
            "text": "to a ticnaic ol vaq'uelk'och tas ix val d'ayach d'a yichanh Jehová co Diosal, a vinh une' aj Salomón ol ochcan d'a in despacho tic in q'uexuloc, xchi vinh."
        },
        {
            "number": "31",
            "text": "Ixnhej yab' ix Betsabé chi' icha chi', ix em nhojnaj ix d'a yichanh vinh, ix yalan ix: --Mamin rey, ayachnhejocab' ek' d'a masanil tiempo, xchi ix."
        },
        {
            "number": "32",
            "text": "Ix lajvi chi' ix yalan vinhaj rey David chi' to tz'avtaj vinhaj sacerdote Sadoc yed' vinhaj Natán schecab' Dios yed' pax vinhaj Benaía yuninal vinhaj Joiada. Ayic ix k'och eb' vinh d'a yichanh vinh rey chi',"
        },
        {
            "number": "33",
            "text": "ix yalan vinh: --Iq'uecb'at jayvanh eb' vinh ayoch yajalil ved'oc, tzeyak'anq'ue vinh vuninal aj Salomón d'a yib'anh nok' in mula tzin q'ue d'a yib'anh, tzeyik'anb'at vinh d'a sjaj a' Gihón."
        },
        {
            "number": "34",
            "text": "Ach sacerdote Sadoc yed' ach Natán, tzeyak'q'ue aceite d'a sjolom vinhaj Salomón chi' yic tz'ochcan vinh reyal d'a co chonhab' tic. Tze pu'anpax nok' ch'aac tzex avaji: Nivanocab' yelk'och vinhaj rey Salomón, xe chi."
        },
        {
            "number": "35",
            "text": "Slajvi chi' tzex q'ueul yed' vinh d'a tic, axo yochcan vinh d'a yol in despacho tic reyal in q'uexuloc, yujto toxo ix vala' to a vinh ol ochcan reyal d'a chonhab' Israel yed' d'a Judá, xchi vinh."
        },
        {
            "number": "36",
            "text": "Ix tak'vi vinhaj Benaía chi' icha tic: --Ichocab'ta' mamin rey. Aocab' Jehová Dios sb'oancan icha chi'."
        },
        {
            "number": "37",
            "text": "Icha val ix aj yoch Jehová ed'oc, ichocab'ta' ol aj yoch yed' vinhaj Salomón chi', te nivanocab' ol aj yelk'och yopisio vinh d'a yichanh ico', xchi vinh."
        },
        {
            "number": "38",
            "text": "Yuj chi', ix ak'jiq'ue vinhaj Salomón chi' d'a yib'anh nok' smula vinhaj rey David chi' yuj vinhaj Sadoc chi', vinhaj Natán schecab' Jehová Dios, vinhaj Benaía chi' yed' eb' soldado stanhvan vinh rey, aton eb' peleteo yed' eb' cereteo. Ix yik'anb'at vinh eb' d'a sjaj a' Gihón."
        },
        {
            "number": "39",
            "text": "A vinhaj sacerdote Sadoc chi' ix ik'ancot aceite d'a scajnub' Dios, ix yak'anq'ue vinh d'a sjolom vinhaj Salomón chi'. Icha chi' ix aj yak'jioch vinhaj Salomón chi' reyal yuj eb'. Ix lajvi chi' ix spu'an nok' ch'aac eb', ix avajq'ue masanil anima: Nivanocab' yelk'och vinhaj rey Salomón, xchi eb'."
        },
        {
            "number": "40",
            "text": "Ix lajvi chi' ix och tzak'an eb' anima chi' smasanil yuj vinhaj Salomón chi', ix q'uek'och eb' d'a yol chonhab' Jerusalén. Ix spu'an flauta eb', manhxa yalb'anil jantac tzalajk'olal, stak'vi lum vitz yuj yel yav eb'."
        },
        {
            "number": "41",
            "text": "Ato val slajvi sva vinhaj Adonías yed' eb' ix yavtej, ix yab'an vinh yoch jun av chi'. Ix yab'anpax vinhaj Joab yok' nok' ch'aac, ix yalan vinh: --¿Tas yaj jun av tz'och d'a chonhab' chi'? xchi vinh."
        },
        {
            "number": "42",
            "text": "Vanto val slolon vinhaj Joab chi', ix k'och vinhaj Jonatán yuninal vinhaj Abiatar, ix yalan vinhaj Adonías d'a vinh: --Ochanhcoti, ach vach' a pensar, tecan vach' tas tzul ala', xchi vinh."
        },
        {
            "number": "43",
            "text": "Ix tak'vi vinhaj Jonatán chi': --Tocval vach'. A ticnaic toxo ix ak'jioch vinhaj Salomón reyal yuj vinhaj rey David sq'uexuloc."
        },
        {
            "number": "44",
            "text": "A vinh rey chi' ix checanb'at vinhaj sacerdote Sadoc, vinhaj Natán schecab' Dios, vinhaj Benaía yuninal vinhaj Joiada, eb' cereteo yed' pax eb' peleteo yic sb'at eb' yed' vinhaj Salomón. Ix yak'anq'ue vinhaj Salomón chi' eb' d'a yib'anh nok' smula vinh rey chi'."
        },
        {
            "number": "45",
            "text": "A vinhaj sacerdote Sadoc chi' yed' vinhaj Natán schecab' Dios chi', ix yak'q'ue aceite eb' d'a sjolom vinh d'a sjaj a' Gihón, te tzalajk'olal yaj eb'. Ix meltzaj eb' d'a chonhab', yuj chi' ste avaj eb' anima chi' tzeyab'i."
        },
        {
            "number": "46",
            "text": "A ticnaic toxo ix och k'ojan vinhaj Salomón chi' d'a yol despacho."
        },
        {
            "number": "47",
            "text": "Masanil eb' ay yopisio yed' vinhaj rey David chi' ix b'at alan vinhaj Salomón chi' vach'il. Ix yalan eb' to nivanocab' ol aj yelk'och vinh d'a yichanh vinh smam chi', nivanocab' pax ol aj smacb'en vinh d'a yichanh yic vinh smam chi'. A jun pax vinhaj rey David chi' ix em nhojan d'a Dios d'a sat sch'at,"
        },
        {
            "number": "48",
            "text": "ix yalan vinh: Alchajocab' vach' lolonel d'a Jehová co Diosal a onh israel onh tic, yujto ix yak' d'a jun vuninal tic to a' tz'em k'ojan d'a in despacho, tic val tzato vila', xchi vinh, xchi vinhaj Jonatán chi'."
        },
        {
            "number": "49",
            "text": "Axo jantac eb' avtab'il yuj vinhaj Adonías chi', ix xivq'ue eb', junjunalxonhej ix aj spax eb'."
        },
        {
            "number": "50",
            "text": "Ix xivpaxq'ue vinhaj Adonías chi' d'a vinhaj Salomón chi', yuj chi' ix b'at vinh d'a yol scajnub' Jehová. Ata' ix b'at scol sb'a vinh yalani. Ix och yub'yub' vinh d'a sch'aac altar ayq'ue d'a schiquintac."
        },
        {
            "number": "51",
            "text": "Elanhchamel ix b'at alchaj d'a vinhaj Salomón chi' icha tic: --Mamin rey, a val ticnaic a vinhaj Adonías ste xiv vinh d'ayach. A d'a sch'aac altar ix b'at scol sb'a vinh. Syalcot vinh d'ayach ticnaic to tzak' a ti' to manh ol a milchamlaj vinh, xchi eb'."
        },
        {
            "number": "52",
            "text": "Ix tak'vi vinh rey chi' icha tic: --Tato vach' syutej sb'a vinh, max spitej sb'a vinh d'ayin, manh ol chamlaj vinh. Palta tato ay chucal ol sk'ulej vinh jun, yovalil ol cham vinh, xchi vinh."
        },
        {
            "number": "53",
            "text": "Ix yalan vinhaj rey Salomón chi' to sb'at ik'jielta vinhaj Adonías chi' b'aj ay altar chi'. Ix lajvi chi', ix k'och vinh d'a yichanh vinh, ix em nhojan vinh. Ix yalan vinhaj Salomón chi' d'a vinh to smeltzaj vinh d'a spat d'a junk'olal."
        }
    ]
}