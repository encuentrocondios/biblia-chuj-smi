{
    "chapter": "1",
    "verses": [
        {
            "number": "1",
            "text": "Ayic te icham vinacxo winhaj rey David, te siicxo syab' winh. Wach'chom te pim tz'ajq'ue sk'u' winh, palta maxtzac q'uixnajlaj winh."
        },
        {
            "number": "2",
            "text": "Yuj chi' ix yal eb' tz'ak'an servil winh icha tik: Smoj val saychaj junok ix cob'es tz'ilan winh, svay ix t'a stz'ey winh yic sq'uixnaj jab'ocxo snivanil winh, xchi eb'."
        },
        {
            "number": "3",
            "text": "Yuj chi' ix b'at sayumal jun ix cob'es te wach' yilji t'a masanil yol yic Israel. Ix ilchaj jun ix yuj eb' t'a chonhab' Sunem, Abisag sb'i ix, ix ik'jicot ix t'a winhaj rey David chi'."
        },
        {
            "number": "4",
            "text": "Te wach' yilji ix. Ha ix stanhvan winhaj rey David chi', svaypax ix yet' winh, palta malaj juneloc ay tas ix sk'ulej winh yet' ix."
        },
        {
            "number": "5",
            "text": "Axo winhaj Adonías yuninal winhaj David yet' ix Haguit, ix yak'och sb'a winh reyal yalani. Ix yik'an juntzanh carruaje winh yet' eb' soldado ayq'ue t'a yib'anh chej yet' 50 eb' soldado tzek' yet' winh."
        },
        {
            "number": "6",
            "text": "Yictax ix q'uib' winh, malaj juneloc ix cachji winh yuj winh smam chi', maj sk'anb'ej winh smam winh chi' t'ay juneloc tas sk'ulej. Te wach' yilji winhaj Adonías chi', b'ab'el ix ajkan winh t'a skal eb' yuninal winhaj David chi' ayic ix cham winhaj Absalón."
        },
        {
            "number": "7",
            "text": "Ha winhaj Joab yune' ix Sarvia yet' winhaj sacerdote Abiatar ix yak'och sb'a eb' winh yet' winhaj Adonías chi', yuj chi' ix sk'anb'ej srazón winh t'a eb' winh."
        },
        {
            "number": "8",
            "text": "Axo pax winhaj sacerdote Sadoc, winhaj Benaía yuninal winhaj Joiada, winhaj Natán schecab' Dios, winhaj Simei, winhaj Rei yet' eb' soldado stanhvan winhaj rey David chi', maj ochlaj eb' winh yet' winhaj Adonías chi'."
        },
        {
            "number": "9",
            "text": "Ha t'a jun pekti’ chi' ix sb'o jun niwan vael winhaj Adonías chi' t'a yich jun q'uen q'ueen scuch Zohelet t'a slak'anil b'aj sq'ueul sjaj ha ha' t'a Rogel. Tzijtum nok' calnel, nok' mam vacax yet' nok' quelemtac vacax b'ak'uech ix yak' winh silab'il. Ix yavtan eb' yuk'tac winh, eb' yuninal winhaj rey David chi'. Ix yavtanpax masanil eb' aj Judá winh, aton eb' smunlaj yet' winh rey chi'."
        },
        {
            "number": "10",
            "text": "Palta haxo winhaj Natán schecab' Dios, maj avtajlaj winh yuj winh. Maj yavtejpaxlaj winhaj Benaía winh yet' eb' soldado stanhvan winhaj rey David chi', ma winhaj Salomón yuk'tac winh."
        },
        {
            "number": "11",
            "text": "Ixlajwi chi' ix b'at winhaj Natán chi' yal t'a ix Betsabé snun winhaj Salomón chi', ix yalan winh: --¿Tom manto ab'i to toxo ix yak'och sb'a winhaj Adonías reyal t'a elk'altac? Palta manh yojtacocpax winhaj rey David."
        },
        {
            "number": "12",
            "text": "Ha ticnaic, cha ab' tas ol val t'ayach yic wach' manh ol ach cham yet' winh une' aj Salomón tik."
        },
        {
            "number": "13",
            "text": "Ixic t'a winhaj rey David chi', tzalan t'a winh: Mamin rey, alnacxocan t'ayin to a winh vune' aj Salomón ol ochcan reyal a q'uexuloc, a winh ol ochcan t'a yol a despacho. ¿Tas yuj a winhaj Adonías ix yak'och sb'a reyal? xa chi."
        },
        {
            "number": "14",
            "text": "Ayic van a lolon yet' winh rey chi' ol in ochk'ochoc. Ha inxo ol vala' to yelton tas tzal chi', xchi winhaj Natán chi' t'a ix."
        },
        {
            "number": "15",
            "text": "Yuj chi', ix b'at ix Betsabé chi' yil winhaj rey David b'aj ayek' chi'. Te icham vinacxo winh. Ha ix Abisag sunamita tz'ilan winh."
        },
        {
            "number": "16",
            "text": "Ayic ix k'och ix Betsabé chi' t'a yichanh winh, ix em nhojan ix yak'an stzatzil sk'ol winh, ix yalan winh t'a ix: --¿Tas tza nib'ej? xchi winh."
        },
        {
            "number": "17",
            "text": "Ix tak'vi ix: --Val t'a sb'i Jehová ix ala' to a winh vune' aj Salomón ol ochcan a q'uexuloc t'a reyal. Ha winh ol ochcan t'a yol a despacho."
        },
        {
            "number": "18",
            "text": "Palta ina toxo ix yak'och sb'a winhaj Adonías reyal, a achxo tik mamin rey, manh ojtacoc yaji."
        },
        {
            "number": "19",
            "text": "Tzijtum nok' calnel, nok' mam vacax yet' nok' quelemtac vacax b'ak'uech ix yak' winh silab'il. Ix yavtej eb' uninal winh yet' winhaj sacerdote Abiatar, winhaj Joab yajalil eb' a soldado t'a jun vael ix sb'o winh chi', palta maj yavtejlaj winh uninal aj Salomón winh."
        },
        {
            "number": "20",
            "text": "Yuj chi', van stanhvan masanil eb' chonhab' israel tas xa chi, mach ol ak'canoch reyal a q'uexuloc."
        },
        {
            "number": "21",
            "text": "Palta tato max a b'ocan yaj jun tik, haxo yic toxo ix ach chami, axom in miljicham yet' winh vune' aj Salomón chi', xchi ix."
        },
        {
            "number": "22",
            "text": "Vanto val slolon ix yet' winh rey chi', ix ja winhaj Natán schecab' Dios."
        },
        {
            "number": "23",
            "text": "Ix alchaj yab' winhaj rey David chi' to toxo ix javi winhaj Natán chi', ix avtajoch winh, ix em nhojan winh t'a yichanh winh rey chi'."
        },
        {
            "number": "24",
            "text": "Ix sk'anb'an winh t'a winh rey chi': --¿Tom a ach ix ala' to tz'ochcan winhaj Adonías reyal a q'uexuloc?"
        },
        {
            "number": "25",
            "text": "Ina ticnaic tzijtum nok' calnel toxo ix smilcham winh yet' nok' mam vacax yet' nok' quelemtac vacax te b'ak'uech silab'il. Ix yavtan eb' winh uninal winh yet' masanil eb' winh ayoch yajaliloc eb' a soldado yet' winhaj sacerdote Abiatar. Ha ticnaic van sva eb' winh smasanil, tz'el yav eb': Nivanocab' yelk'och winhaj rey Adonías, xchi eb' winh."
        },
        {
            "number": "26",
            "text": "Ha inxo tik maj in yavtejlaj winh yet' winhaj sacerdote Sadoc. Maj yavtejpax winhaj Benaía yuninal winhaj Joiada winh, maj avtajlajpax winh uninal aj Salomón."
        },
        {
            "number": "27",
            "text": "¿Tom a ch'ocojnhej tza b'oq'ue jun tik? ¿Tom maj al t'ayonh, mach ol ochcan reyal a q'uexuloc chi'? xchi winhaj Natán chi'."
        },
        {
            "number": "28",
            "text": "Ixlajwi chi', ix yalan winhaj rey David to tz'avtajxicot ix Betsabé. Ayic ix k'och ix t'a yichanh winh rey chi',"
        },
        {
            "number": "29",
            "text": "ix yalan winh t'a ix: --Svak' in ti' t'a Jehová, aton ix in tanhvan t'a skal in yaelal"
        },
        {
            "number": "30",
            "text": "to a ticnaic ol vaq'uelk'och tas ix val t'ayach t'a yichanh Jehová co Diosal, a winh une' aj Salomón ol ochcan t'a in despacho tik in q'uexuloc, xchi winh."
        },
        {
            "number": "31",
            "text": "Ixnhej yab' ix Betsabé chi' icha chi', ix em nhojnaj ix t'a yichanh winh, ix yalan ix: --Mamin rey, ayachnhejocab' ek' t'a masanil tiempo, xchi ix."
        },
        {
            "number": "32",
            "text": "Ixlajwi chi' ix yalan winhaj rey David chi' to tz'avtaj winhaj sacerdote Sadoc yet' winhaj Natán schecab' Dios yet' pax winhaj Benaía yuninal winhaj Joiada. Ayic ix k'och eb' winh t'a yichanh winh rey chi',"
        },
        {
            "number": "33",
            "text": "ix yalan winh: --Iq'uecb'at jayvanh eb' winh ayoch yajalil ved'oc, tzeyak'anq'ue winh vuninal aj Salomón t'a yib'anh nok' in mula tzin q'ue t'a yib'anh, tzeyik'anb'at winh t'a sjaj ha' Gihón."
        },
        {
            "number": "34",
            "text": "Ach sacerdote Sadoc yet' ach Natán, tzeyak'q'ue aceite t'a sjolom winhaj Salomón chi' yic tz'ochcan winh reyal t'a co chonhab' tik. Tze pu'anpax nok' ch'aac tzex avaji: Nivanocab' yelk'och winhaj rey Salomón, xe chi."
        },
        {
            "number": "35",
            "text": "Slajvi chi' tzex q'ueul yet' winh t'a tik, haxo yochcan winh t'a yol in despacho tik reyal in q'uexuloc, yujto toxo ix vala' to a winh ol ochcan reyal t'a chonhab' Israel yet' t'a Judá, xchi winh."
        },
        {
            "number": "36",
            "text": "Ix tak'vi winhaj Benaía chi' icha tik: --Ichocab'ta' mamin rey. Aocab' Jehová Dios sb'oancan icha chi'."
        },
        {
            "number": "37",
            "text": "Icha val ix aj yoch Jehová ed'oc, ichocab'ta' ol aj yoch yet' winhaj Salomón chi', te nivanocab' ol aj yelk'och yopisio winh t'a yichanh ico', xchi winh."
        },
        {
            "number": "38",
            "text": "Yuj chi', ix ak'jiq'ue winhaj Salomón chi' t'a yib'anh nok' smula winhaj rey David chi' yuj winhaj Sadoc chi', winhaj Natán schecab' Jehová Dios, winhaj Benaía chi' yet' eb' soldado stanhvan winh rey, aton eb' peleteo yet' eb' cereteo. Ix yik'anb'at winh eb' t'a sjaj ha' Gihón."
        },
        {
            "number": "39",
            "text": "Ha winhaj sacerdote Sadoc chi' ix ik'ancot aceite t'a scajnub' Dios, ix yak'anq'ue winh t'a sjolom winhaj Salomón chi'. Icha chi' ix aj yak'jioch winhaj Salomón chi' reyal yuj eb'. Ixlajwi chi' ix spu'an nok' ch'aac eb', ix avajq'ue masanil anima: Nivanocab' yelk'och winhaj rey Salomón, xchi eb'."
        },
        {
            "number": "40",
            "text": "Ixlajwi chi' ix och tzak'an eb' anima chi' smasanil yuj winhaj Salomón chi', ix q'uek'och eb' t'a yol chonhab' Jerusalén. Ix spu'an flauta eb', manhxa yalb'anil jantac tzalajk'olal, stak'vi lum vitz yuj yel yav eb'."
        },
        {
            "number": "41",
            "text": "Ato val slajvi sva winhaj Adonías yet' eb' ix yavtej, ix yab'an winh yoch jun av chi'. Ix yab'anpax winhaj Joab yok' nok' ch'aac, ix yalan winh: --¿Tas yaj jun av tz'och t'a chonhab' chi'? xchi winh."
        },
        {
            "number": "42",
            "text": "Vanto val slolon winhaj Joab chi', ix k'och winhaj Jonatán yuninal winhaj Abiatar, ix yalan winhaj Adonías t'a winh: --Ochanhcoti, ach wach' a pensar, tecan wach' tas tzul ala', xchi winh."
        },
        {
            "number": "43",
            "text": "Ix tak'vi winhaj Jonatán chi': --Tocval wach'. Ha ticnaic toxo ix ak'jioch winhaj Salomón reyal yuj winhaj rey David sq'uexuloc."
        },
        {
            "number": "44",
            "text": "Ha winh rey chi' ix checanb'at winhaj sacerdote Sadoc, winhaj Natán schecab' Dios, winhaj Benaía yuninal winhaj Joiada, eb' cereteo yet' pax eb' peleteo yic sb'at eb' yet' winhaj Salomón. Ix yak'anq'ue winhaj Salomón chi' eb' t'a yib'anh nok' smula winh rey chi'."
        },
        {
            "number": "45",
            "text": "Ha winhaj sacerdote Sadoc chi' yet' winhaj Natán schecab' Dios chi', ix yak'q'ue aceite eb' t'a sjolom winh t'a sjaj ha' Gihón, te tzalajk'olal yaj eb'. Ix meltzaj eb' t'a chonhab', yuj chi' ste avaj eb' anima chi' tzeyab'i."
        },
        {
            "number": "46",
            "text": "Ha ticnaic toxo ix och k'ojan winhaj Salomón chi' t'a yol despacho."
        },
        {
            "number": "47",
            "text": "Masanil eb' ay yopisio yet' winhaj rey David chi' ix b'at alan winhaj Salomón chi' wach'il. Ix yalan eb' to nivanocab' ol aj yelk'och winh t'a yichanh winh smam chi', nivanocab' pax ol aj smacb'en winh t'a yichanh yic winh smam chi'. Ha jun pax winhaj rey David chi' ix em nhojan d'ha Dios t'a sat sch'at,"
        },
        {
            "number": "48",
            "text": "ix yalan winh: Alchajocab' wach' lolonel t'a Jehová co Diosal a onh israel onh tik, yujto ix yak' t'a jun vuninal tik to ha' tz'em k'ojan t'a in despacho, tik val tzato wila'', xchi winh, xchi winhaj Jonatán chi'."
        },
        {
            "number": "49",
            "text": "Axo jantac eb' avtab'il yuj winhaj Adonías chi', ix xivq'ue eb', junjunalxonhej ix aj spax eb'."
        },
        {
            "number": "50",
            "text": "Ix xivpaxq'ue winhaj Adonías chi' t'a winhaj Salomón chi', yuj chi' ix b'at winh t'a yol scajnub' Jehová. Ata' ix b'at scol sb'a winh yalani. Ix och yub'yub' winh t'a sch'aac altar ayq'ue t'a schiquintac."
        },
        {
            "number": "51",
            "text": "Elanhchamel ix b'at alchaj t'a winhaj Salomón chi' icha tik: --Mamin rey, a val ticnaic a winhaj Adonías ste xiv winh t'ayach. Ha t'a sch'aac altar ix b'at scol sb'a winh. Syalcot winh t'ayach ticnaic to tzak' a ti' to manh ol a milchamlaj winh, xchi eb'."
        },
        {
            "number": "52",
            "text": "Ix tak'vi winh rey chi' icha tik: --Tato wach' syutej sb'a winh, max spitej sb'a winh t'ayin, manh ol chamlaj winh. Palta tato ay chukal ol sk'ulej winh jun, yowalil ol cham winh, xchi winh."
        },
        {
            "number": "53",
            "text": "Ix yalan winhaj rey Salomón chi' to sb'at ik'jielta winhaj Adonías chi' b'aj ay altar chi'. Ixlajwi chi', ix k'och winh t'a yichanh winh, ix em nhojan winh. Ix yalan winhaj Salomón chi' t'a winh to smeltzaj winh t'a spat t'a junk'olal."
        }
    ]
}