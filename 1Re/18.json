{
    "chapter": "18",
    "verses": [
        {
            "number": "1",
            "text": "Ix ek'b'at oxe' ab'il, ix lolonxi Jehová d'a vinhaj Elías chi' icha tic: B'at ch'ox a b'a d'a vinhaj Acab yujto ol vak'xib'at q'uinal nhab', xchi d'a vinh."
        },
        {
            "number": "2",
            "text": "Ix b'at vinh sch'ox sb'a d'a vinhaj rey Acab chi'. A d'a Samaria te ov yak'an vejel."
        },
        {
            "number": "3",
            "text": "A vinhaj Acab chi' ix avtan vinhaj Abdías, vinh ayoch yilumaloc spalacio vinh. Ix yalan vinh d'a vinh icha tic: --Conh, b'at co say quila', tope ay b'aj ay a a' d'a yol co macb'en tic, b'aj sco say jab'oc yanh nok' co chej, yic manh ol cham nok' yuj vejel, xchi vinh. Yuj chi' ix spoj sb'a eb' vinh, ch'occh'oc b'aj ix b'atcan junjun eb' vinh. A vinhaj Abdías chi', aynhej xivk'olal vinh d'a Jehová. A d'a yalanhtaxo, ayic ix schecan ix Jezabel yetb'eyum vinhaj Acab chi' to smiljicham eb' vinh schecab' Jehová, a vinhaj Abdías chi' ix k'ub'anel 100 eb' vinh schecab' Jehová chi'. Chab' macanh ix aj eb' vinh yuj vinh, 50 tac ix aj eb' vinh. Ix b'at vinh sk'ub'ejel eb' vinh d'a yol chab' q'uen nhaq'ueen, axo vinh sb'at ak'an tas sva eb' vinh yed' tas syuq'uej eb' vinh d'a jun tiempoal chi'."
        },
        {
            "number": "4",
            "text": "Ayic van yek' vinhaj Abdías sayoj yanh chej chi', ix schalaj sb'a vinh yed' vinhaj Elías chi'. Ayic ix yilanoch vinhaj Elías chi' vinh, ix em nhojan vinh d'a yichanh vinh, ix yalan vinh: --Mamin, ¿toc a ach tic Elías ach? xchi vinh."
        },
        {
            "number": "5",
            "text": "--I' a in toni. Ixic al d'a vinhaj Acab to ayinek' d'a tic, xchi vinhaj Elías chi'."
        },
        {
            "number": "6",
            "text": "Ix tak'vi vinhaj Abdías chi': --¿Tas in mul yuj chi' tzin ak'och d'a yol sk'ab' vinhaj Acab yic tzin smilancham vinh?"
        },
        {
            "number": "7",
            "text": "D'a yichanh Jehová co Diosal sval d'ayach to malaj junoc nación b'aj maj ach sayjiek' yuj vinh rey chi'. Ayic ix yalan eb' vinh rey chi' to malaj ach ayach ek' d'a yol smacb'en eb' vinh, ix yalan vinhaj Acab chi' to syak' sti' eb' vinh tato yel malaj ach ayach ek' ta'."
        },
        {
            "number": "8",
            "text": "Axo ticnaic tzalan d'ayin to sb'at val d'a vinh rey chi' to ayach ek' d'a tic."
        },
        {
            "number": "9",
            "text": "Axom ol ajoc, anhej yic tzin el d'a a tz'ey tic, axo Yespíritu Dios ol ach ik'anb'atoc. Ma chequel b'ajtom ol ach k'ochoc, axo yic ol in k'och val d'a vinhaj Acab chi', ol cot vinh ach saya'. Tato manhxo ach ayoc ek' d'a tic, axom in smilancham vinh chi' uuj. A in a checab' in tic, yictax quelem into aynhej in xivk'olal d'a Jehová."
        },
        {
            "number": "10",
            "text": "¿Tom manta mach tz'alan d'ayach tas ix aj in colan eb' vinh schecab' Jehová d'a ix Jezabel ayic van smiljicham eb' vinh yuj ix? Ix in k'ub'ejel 100 eb' vinh d'a yol chab' q'uen nhaq'ueen, 50 tac ix vutej in k'ub'anel eb' vinh, ix vak'an tas sva eb' vinh yed' tas ix yuq'uej eb' vinh."
        },
        {
            "number": "11",
            "text": "Axo ticnaic tzalani to sb'at val d'a vinh rey chi' to ayachek' d'a tic, axom in smilancham vinh chi', xchi vinh."
        },
        {
            "number": "12",
            "text": "Ix yalan vinhaj Elías chi': --Val d'a yichanh Jehová Yajal d'a Smasanil sval d'ayach, jun svak' servil to a d'a jun k'u tic yovalil tzin lolon yed' vinhaj Acab chi', xchi vinh."
        },
        {
            "number": "13",
            "text": "Ix lajvi chi' ix b'at vinhaj Abdías chi' yal d'a vinhaj rey Acab chi'. Axo yic ix yab'an jun chi' vinhaj Acab chi', ix cot vinh scha vinhaj Elías chi'."
        },
        {
            "number": "14",
            "text": "Axo yic ix ilchaj vinhaj Elías chi' yuj vinh, ix yalan vinh icha tic: --¿Tom a ach van ixtan chonhab' Israel tic? xchi vinh."
        },
        {
            "number": "15",
            "text": "Ix tak'vi vinhaj Elías chi' d'a vinh icha tic: Manhoc in laj van vixtan jun chonhab' tic, palta a ach yed' masanil eb' a k'ab' oc, yujto ix eyactejcan schecnab'il Jehová. Axo d'a comon dios Baal tzex och ejmelal."
        },
        {
            "number": "16",
            "text": "A ticnaic, checb'at yik'umal eb' quetisraelal yed' 450 eb' vinh schecab' Baal yed' pax 400 eb' vinh schecab' ix dios Asera, aton eb' vinh tz'ak'ji va yuj ix Jezabel. Ol in chalaj in b'a yed' eb' vinh d'a jolom vitz Carmelo, xchi vinh d'a vinh rey chi'."
        },
        {
            "number": "17",
            "text": "Yuj chi' ix schecan vinhaj Acab chi' molb'aj masanil eb' vinh schecab' comon dios Baal d'a yol smacb'en Israel d'a jolom vitz Carmelo."
        },
        {
            "number": "18",
            "text": "Ix lajvi chi', ix k'och vinhaj Elías chi' d'a scal eb' anima chi' smasanil, ix yalan vinh d'a eb' icha tic: --¿B'aq'uinh val ol eyactejcan somsoman e pensar? Tato a Jehová to yel Dios toni, anhejocab' d'ay tzex och ejmelal. Tato a Baal chi' dios pax jun, anhejocab' d'ay tzeyaq'uem e b'a, xchi vinh. Axo eb' anima chi' maj tak'voclaj eb'."
        },
        {
            "number": "19",
            "text": "Ix yalanxi vinhaj Elías chi' icha tic: --A d'a scal masanil eb' vinh schecab' Jehová, a inxonhej pitzan in, axo pax eb' vinh yic Baal, ay 450 eb' vinh."
        },
        {
            "number": "20",
            "text": "Yuj chi', iq'ueccot chavanhoc nok' mam vacax, sik'lan eb' vinh schecab' Baal chi' junoc nok' yico', scotac xicanb'at nok' eb' vinh, syak'anq'ue nok' eb' vinh d'a yib'anh te' k'atzitz, palta max yak'ochlaj sk'ak'al te' k'atzitz chi' eb' vinh. A inxo ol in b'opax junxo nok' chi', ol vak'anpaxq'ue nok' d'a yib'anh te' k'atzitz, anheja' malaj sk'ak'al ol vak'ochi."
        },
        {
            "number": "21",
            "text": "Slajvi chi', ol avaj eb' vinh d'a sdiosal chi', anheja' in pax tic ol in avaj d'a Jehová in Diosal. A junoc Dios ol ak'ancot k'ak' d'a yib'anh nok' silab' chi', aton jun chi' Dios d'a yel, xchi vinh d'a eb'. --Te vach' ton ix aj a naan chi', xchi eb' anima chi' smasanil."
        },
        {
            "number": "22",
            "text": "Ix yalan vinhaj Elías chi' d'a eb' vinh schecab' Baal chi' icha tic: --Siq'uequel junoc nok' mam vacax tic tze b'oan nok', a ex ol e b'ab'laj b'oej eyic chi' yujto tzijtum ex, palta manh eyak'ochlaj sk'ak'al. Slajvi chi' tzex avaj d'a e diosal chi', xchi vinh."
        },
        {
            "number": "23",
            "text": "Ix smilancham nok' yic eb' vinh chi', ix sb'oan nok' eb' vinh. Ix syamanoch eb' vinh yavaj d'a sdiosal chi' d'a q'uinhib'alil, anheja' yavaj eb' vinh masanto ix och chimk'ualil, syalan eb' vinh icha tic: Tak'vanh d'ayonh Baal, xchi eb' vinh. Sq'ue chennaj eb' vinh, tz'ek' oyoyoc eb' vinh d'a spatic altar b'aj ayq'ue silab' ix sb'o chi', malaj mach stak'vi d'a eb' vinh."
        },
        {
            "number": "24",
            "text": "Axo yic ix och chimk'ualil, ix syamanoch vinhaj Elías chi' sb'uchvaj d'a eb' vinh: --Más chaanh tzex avaji, yujto dios jun, tecan ay tas van sk'ulani, mato ayb'at chuljel, ma ay b'aj ayb'at schec sb'a, mato jun, vaynac, pitzequel svayanh, xchi vinh."
        },
        {
            "number": "25",
            "text": "Ix ochxi ijan eb' vinh yavaj chaanh, ix laj spolan sb'a eb' vinh d'a q'uen cuchilub' yed' d'a q'uen cotac lanza, ichataxon sb'eyb'al eb' vinh, chik'tacxonhej ix aj eb' vinh."
        },
        {
            "number": "26",
            "text": "Ix ek' chimk'ualil, anheja' yel yav eb' vinh, sq'ue chennaj eb' vinh masanto ayic van sk'och yorail tz'ak'ji silab' d'a Jehová d'a yemk'ualil. Palta malaj mach ix ab'an tas ix yal eb' vinh chi'."
        },
        {
            "number": "27",
            "text": "Yuj chi' ix yalan vinhaj Elías chi' d'a eb' anima chi': --Cotanhec d'a in tz'ey tic, xchi vinh. Ix snitzanb'at sb'a masanil eb' anima chi' d'a stz'ey vinh, ix syamanoch vinh sb'oanxiq'ue jun altar yic Jehová jub'ileli."
        },
        {
            "number": "28",
            "text": "Ix yik'ancot lajchave' q'uen q'ueen vinh, yujto icha chi' sb'isul eb' vinh yuninal vinhaj Jacob, aton vinh yalnac Jehová d'ay to Israel sb'iejcani."
        },
        {
            "number": "29",
            "text": "Ix sb'oan jun altar chi' vinh d'a Jehová d'a q'uen q'ueen chi', ix sjoyan jun sanja vinh d'a spatictac jun altar chi', chanhe' am galón a' tz'em d'a yool."
        },
        {
            "number": "30",
            "text": "Ix sb'oanq'ue te' k'atzitz vinh d'a yib'anh altar chi', ix scotac xicanb'at nok' vacax chi' vinh, ix yak'anq'ue nok' vinh d'a yib'anh te' k'atzitz chi'."
        },
        {
            "number": "31",
            "text": "Ix yalan vinh: --B'ud'ec chanheoc ch'ub' d'a a a', tze tob'anb'at a' d'a yib'anh nok' silab' chi' yed' d'a yib'anh te' sk'atzitzal chi', xchi vinh. Ix yalanxi vinh d'a eb' to syik'cot a' eb' d'a schaelal. Ix yik'anxicot a' eb'. Ix yalanxi vinh to syik'xicot a' eb' d'a yoxelal, ix sb'oan eb' icha tas ix yal vinh chi'."
        },
        {
            "number": "32",
            "text": "Ix el yoc a' d'a spatictac altar chi', masanto ix b'ud'jican jun sanja chi'."
        },
        {
            "number": "33",
            "text": "Ayic ix k'och yorail ichataxon yic tz'ak'ji silab' d'a yemk'ualil, ix snitzanoch sb'a vinhaj Elías chi' d'a stz'ey altar chi', ix yalan vinh: Mamin Jehová sDiosal ach vinhaj Abraham, vinhaj Isaac yed' vinhaj Israel. A ticnaic ojtacajocab'eli to a ach ton co Diosal ach a onh israel onh tic, a inxo tic to a checab' in, a ach ix a chec in k'ulej juntzanh tic."
        },
        {
            "number": "34",
            "text": "Mamin Jehová, tak'vanh d'ayin, yic vach' ol yojtaquejel juntzanh anima tic to a achnhej ton Dios ach, tzik'anxi meltzaj spensar eb' d'ayach, xchi vinh."
        },
        {
            "number": "35",
            "text": "Val d'a jun rato chi' ix cot copnaj k'ak' d'a satchaanh yuj Jehová, ix tz'ab'at nok' silab' chi' yed' te' k'atzitz chi' yed' q'uen q'ueen yed' lum pococ, ix tupb'atpax a a' d'a yol sanja chi'."
        },
        {
            "number": "36",
            "text": "Ayic ix yilan eb' anima tas ix uji chi', ix sjulanek' telnaj sb'a eb' d'a sat luum, ix laj avaj chaanh eb': Anhej Jehová yel Dios toni, xchixonhej eb'."
        },
        {
            "number": "37",
            "text": "Ix yalan vinhaj Elías chi' d'a eb': --Yamec eb' vinh schecab' Baal tic. Malajocab' junoc eb' vinh tz'eli, xchi vinh. Ix yamji eb' vinh yuj eb' anima chi', ix schecan vinh ik'chajb'at eb' vinh d'a sti' a' Cisón. Ata' ix miljicham eb' vinh."
        },
        {
            "number": "38",
            "text": "Ix lajvi chi', ix yalan vinhaj Elías d'a vinhaj Acab icha tic: --Ixic, b'at va'anh, tzuk'an a', yujto van sk'anh sjavi jun nivan yaxnhab' svab'i, xchi vinh."
        },
        {
            "number": "39",
            "text": "Ix b'at vinhaj Acab chi', ix va vinh, ix yuk'an a' vinh. Axo vinhaj Elías chi', ix q'uex vinh d'a jolom vitz Carmelo chi', ix em cuman vinh ta' lesal, ix emk'och snanhal sat vinh d'a scal sjolom spenec."
        },
        {
            "number": "40",
            "text": "Ix yalan vinh d'a vinh schecab' icha tic: --Q'ueanh d'a jolom vitz chi', tzach b'at q'uelan d'a yib'anh a' mar, xchi vinh. Ix q'uek'och vinh schecab' vinh chi', ix yilanb'at vinh d'a yib'anh a' mar chi'. Ix lajvi chi' ix jax vinh d'a vinhaj Elías chi', ix yalan vinh: --Malaj jab'oc tas ix vila', xchi vinh. Uquel ix checjib'at vinh yil yuj vinhaj Elías chi'."
        },
        {
            "number": "41",
            "text": "Ayic ix lajvi xid'ek' vinh d'a yuquelal chi', ix yalan vinh: --Ay val tzin jab' asun d'a yib'anh a' mar chi', smuslaj yuj junoc co k'ab', xchi vinh. Ix lajvi chi' ix yalan vinhaj Elías chi' d'a vinh icha tic: --Ixic al d'a vinhaj Acab to syak' lista nok' schej vinh stok'an carruaje yic spax vinh, tato maay, majxo ta yal sk'och vinh d'a spat yuj nhab', xchi vinh."
        },
        {
            "number": "42",
            "text": "Ix q'ue vinhaj Acab chi' d'a yol scarruaje yic sb'at d'a Jezreel. Vanto val sb'at vinh ix q'uik'b'iel satchanh yuj asun, ix cot ik' te ov, ix cot jun nivan yaxnhab'."
        },
        {
            "number": "43",
            "text": "Axo Jehová ix och yed' vinhaj Elías chi', elanhchamel ix stok'chaanh sjucan pichul vinh, ix sch'apanq'ue vinh d'a stzek'ul snanhal, ix b'at lemnaj vinh. B'ab'el sb'at vinh yuj vinhaj Acab chi' masanto ix k'och vinh d'a Jezreel."
        }
    ]
}