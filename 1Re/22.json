{
    "chapter": "22",
    "verses": [
        {
            "number": "1",
            "text": "Oxe' ab'il malaj jab'oc oval t'a skal chonhab' Israel yet' eb' sirio."
        },
        {
            "number": "2",
            "text": "Axo ix el yoxil ab'il chi', ix k'och winhaj Josafat sreyal Judá lolonel yet' winhaj Acab sreyal Israel chi'."
        },
        {
            "number": "3",
            "text": "Ix yalan winh sreyal Israel chi' t'a masanil eb' ayoch yopisio yet'oc: --Ha ex tik eyojtac sik'lab'il to a chonhab' Ramot t'a yol yic Galaad, quictaxon yaji. ¿Tas yuj max quiq'uek' t'a winh sreyal Siria chi'? xchi winh t'a eb'."
        },
        {
            "number": "4",
            "text": "Ix sk'anb'an winh t'a winhaj Josafat chi': --¿Mamax yal a k'ol tzach och ved'oc yic scak'an oval yet' chonhab' Ramot t'a yol yic Galaad? xchi winh. Ix tak'vi winhaj Josafat chi': --Ha in tik ol in b'at ed'oc yet' masanil eb' in soldado yet' jantac nok' in chej yic oval."
        },
        {
            "number": "5",
            "text": "Palta ayic manto och oval chi', ol co k'anb'ej t'a Jehová, xchi winh."
        },
        {
            "number": "6",
            "text": "Ix yavtancot 400 eb' winh syaloch sb'a schecab'oc Dios winhaj Acab chi', ix sk'anb'an winh t'a eb' winh: --¿Tzam yal co yamanoch oval yet' chonhab' Ramot, mato maay? xchi winh. Ix tak'vi eb' winh icha tik: --Hak'ek oval chi'. Ha Dios Cajal ol ak'anoch t'a yol e k'ab', xchi eb' winh."
        },
        {
            "number": "7",
            "text": "Ix sk'anb'an winhaj Josafat chi': --¿Mama val junok winh schecab' Jehová t'a tik b'aj sco k'anb'ej? xchi winh."
        },
        {
            "number": "8",
            "text": "Ix tak'vi winh sreyal Israel chi' t'a winh: --Ayto val junxo winh syal slolon yet' Jehová, aton winhaj Micaías yuninal winhaj Imla. Palta malaj in gana svil winh, yujto malaj jab'oc tas wach' syal winh t'a vib'anh, chucnhej tas syal winh, xchi winh. Ix yalan winhaj Josafat chi': --Manh al icha chi', xchi winh."
        },
        {
            "number": "9",
            "text": "Ixlajwi chi' ix yavtan jun winh schecab' winhaj Acab chi', ix yalan winh t'a winh: --Ixic t'a elanhchamel, b'at ik'cot winhaj Micaías yuninal winhaj Imla, xchi winh."
        },
        {
            "number": "10",
            "text": "Ha winhaj rey Acab yet' winhaj Josafat sreyal Judá chi', ayoch spichul eb' winh yic sreyal yuj, ix em k'ojan eb' winh t'a juntzanh xila yic eb' winh rey t'a jun tek'lab' trigo t'a stiel spuertail chonhab' Samaria. Masanil eb' winh syaloch sb'a schecab'oc Dios chi', ix stz'ac yal eb' winh tas ol aj yak'an ganar eb' winh rey chi'."
        },
        {
            "number": "11",
            "text": "Ha winhaj Sedequías yuninal winhaj Quenaana, ix sb'o juntzanh q'uen q'ueen winh, icha sch'aac nok' vacax ix aji, ix yalan winh: Icha val tik ix aj yalan Jehová: Ha juntzanh yechel ch'aac vacax tik, a sch'oxanel ipalil b'aj ol ak' oval yet' masanil eb' sirio masanto ol satel eb', xchi Jehová, xchi winh."
        },
        {
            "number": "12",
            "text": "Masanil eb' winh syaloch sb'a schecab'oc Dios chi', lajannhej syutej eb' winh yalan t'a winh rey chi' icha tik: Ixic, ak' oval t'a chonhab' Ramot yujto a Jehová ol ak'anoch t'a yol a k'ab', xchi eb' winh."
        },
        {
            "number": "13",
            "text": "Axo winh schecab' winh rey ix b'at yik'cot winhaj Micaías chi', ix yal winh t'a winhaj Micaías chi' icha tik: --Masanil eb' winh schecab' Dios van yalani to wach' ol elk'och winh rey, yuj chi' alpax icha tz'aj yalan eb' winh chi' a ach tik, xchi winh t'a winh."
        },
        {
            "number": "14",
            "text": "Ix tak'vi winhaj Micaías chi' icha tik: --D'a yichanh Jehová swal t'ayach to a tas ol yal Jehová t'ayin, a ol vala', xchi winh."
        },
        {
            "number": "15",
            "text": "Ix javi winhaj Micaías chi' t'a yichanh winh rey chi', ix sk'anb'an winh rey chi' t'a winh: --Ha ticnaic ach Micaías, ¿tom smoj sco yamoch oval yet' chonhab' Ramot t'a yol yic Galaad, mato maay? xchi winh. Ix tak'vi winhaj Micaías chi': --Ixic, ol ak' ganar jun oval chi', yujto a Jehová ol ak'anoch jun chonhab' chi' t'a yol a k'ab', xchi winh. Palta tonhej ix yal winh icha chi'."
        },
        {
            "number": "16",
            "text": "Ix yalan winh rey chi' t'a winh: --Tzijtum elxo swal t'ayach to a tas yel, a chi' tzal t'ayin t'a sb'i Jehová, xchi winh rey chi'."
        },
        {
            "number": "17",
            "text": "Ix yalan winhaj Micaías chi' icha tik: Ix wila'', masanil eb' soldado quetisraelal sacleminac sb'atcan eb' t'a jolomtac vitz icha nok' calnel malaj stanhvumal. Ix yalan Jehová icha tik: Ha juntzanh eb' soldado tik, malaj yilumal eb', meltzajocab' junjun eb' t'a spat t'a junk'olal, xchi, xchi winh."
        },
        {
            "number": "18",
            "text": "Ix yalan winhaj Acab chi' t'a winhaj Josafat chi': --Ina ton swal t'ayach to a jun winh tik malaj jab'oc tas wach' syal winh t'a vib'anh, anhej chukal syal winh, xchi winh."
        },
        {
            "number": "19",
            "text": "Yuj chi' ix yalanxi winhaj Micaías chi' icha tik: --Ab' val slolonel Jehová. Ix wila'' to k'ojanem Jehová t'a yol sdespacho, haxo eb' yángel t'a satcha’anh oyanoch eb' t'a spatic yichanh."
        },
        {
            "number": "20",
            "text": "Ix yalan Jehová icha tik: ¿Mach val junok ex b'at e montejb'at winhaj Acab yic sb'at winh yak' oval t'a chonhab' Ramot t'a yol yic Galaad, yic ata' schamcan winh? xchi. Ch'occh'oc ix yutej eb' ángel chi' yalan t'ay."
        },
        {
            "number": "21",
            "text": "Axo ix aji, ay jun espíritu ix k'och t'a yichanh Jehová, ix yalan icha tik: Ol b'at in montejb'at winh, xchi. Ix yalan Jehová t'ay: ¿Tas ol utej b'at a montanb'at winh jun? xchi."
        },
        {
            "number": "22",
            "text": "Ix yalan jun espíritu chi' icha tik: Ol in b'at vec sna' juntzanh eb' winh schecab' winhaj Acab chi' yic anhej esal lolonel ol yal eb' winh, xchi. Yuj chi' ix yal Jehová: Ixic ol yal uj icha tzal chi', xchi."
        },
        {
            "number": "23",
            "text": "Yuj chi', a ticnaic a Jehová ix ak'anoch jun espíritu t'a eb' winh a checab' tik yic anhej esal lolonel syal eb' winh t'ayach. Ha Jehová ix alani to icha chi' tz'aj a chami, xchi winh t'a winh rey chi'."
        },
        {
            "number": "24",
            "text": "D'a val jun rato chi' ix snitzancot sb'a winhaj Sedequías chi' t'a stz'ey winhaj Micaías chi', ix stz'itanb'at sat winhaj Micaías chi' winh, ix yalan winh: --Ha jun espíritu tz'esan ix cot t'a Jehová chi', ¿tas ix aj yel t'ayin, haxo t'ayach sloloni? xchi winh."
        },
        {
            "number": "25",
            "text": "Ix tak'vi winhaj Micaías chi' icha tik: --Olxo ab'i ayic ol ach ek' a k'ub'ejel a b'ha t'a yoltac pat, xchi winh."
        },
        {
            "number": "26",
            "text": "Ixlajwi chi' ix yalan winhaj rey Acab chi': --Yamec winhaj Micaías tik, tzeyik'anb'at winh t'a winhaj Amón sgobernadoral chonhab' tik yet' t'a winh vuninal aj Joás."
        },
        {
            "number": "27",
            "text": "Tzeyalan t'a eb' winh icha tik: Ha winh rey ix alani to tz'och jun winh tik t'a preso. Jab'nhej svael winh tzeyak'a', jab'nhej pax ha' tzeyak' yuq'uej winh, masanto tzin meltzaj t'a junk'olal, xchi winh rey chi', xe chi t'a eb' winh."
        },
        {
            "number": "28",
            "text": "Ix yalan jay b'elanh lolonel tik winhaj Micaías chi': Tato tzach meltzaj t'a junk'olal, syalelk'ochi to manhoc Jehová ix checan val juntzanh lolonel chi', xchi winh t'a winh rey chi'. Ix yalan winh t'a eb' anima chi': --Ex vetchonhab', scham val e naan jun ix val tik, xchi winh."
        },
        {
            "number": "29",
            "text": "Ixlajwi chi' ix b'at winhaj Acab sreyal Israel chi' yet' winhaj Josafat sreyal Judá. Ix k'och eb' winh yak' oval t'a chonhab' Ramot t'a yol yic Galaad."
        },
        {
            "number": "30",
            "text": "Ix yalan winhaj Acab t'a winhaj Josafat chi': --Ha in tik, ol in q'uexel in pichul yic ol vak' oval chi', a achxo tik, ayocab'nhej och a pichul yic reyal tik, xchi winh t'a winh. Ix sq'uexanel spichul winh chi', ix och winh t'a skal oval chi'."
        },
        {
            "number": "31",
            "text": "Axo pax winh sreyal Siria, toxo ix yal winh t'a eb' 32 yajalil soldado yic carruaje: Manh eyak' oval yet' junocxo mach, palta anhej yet' winh sreyal Israel tzeyak' oval chi', xchi winh."
        },
        {
            "number": "32",
            "text": "Ayic ix iljib'at winhaj Josafat yuj eb' yajalil soldado chi', a snaan eb' to a winh sreyal Israel, ix yoyan sb'a eb' t'a spatic winh, yuj chi' ix el yav winh."
        },
        {
            "number": "33",
            "text": "Ix yab'an eb' soldado chi' to manhoclaj winh sreyal Israel chi', yuj chi' ix yactej eb' spechan winh."
        },
        {
            "number": "34",
            "text": "Palta ay jun soldado sirio ix comon julanb'at sjul-lab' t'a skal eb' soldado van yak'an oval chi'. k'ocb'il val a winhaj rey Acab chi' ix yamchaji. Ha val b'aj schalaj sb'a cha makan q'uen pichul ayoch yuj winh, ata' ix och jun jul-lab' chi'. Yuj chi' ix yal winh t'a winh yamjinac sch'anhal nok' chej tok'jinac carruaje b'aj ayq'ue winh chi': --Ik' meltzaj nok' chej tik, tzin ik'anel t'a skal oval tik, yujto te niwan ix in aj in lajvi, xchi winh."
        },
        {
            "number": "35",
            "text": "Ha t'a jun k'u chi' te niwan jun oval ix yak' chi'. Ixto syamq'ue linhan winhaj Acab chi' eb' t'a yol carruaje yic tzato val yak' yip eb' yak'an oval yet' eb' aj Siria chi', ix q'ue val sib'an schiq'uil winh t'a yol carruaje chi', haxo yic ix em k'u ix cham winh."
        },
        {
            "number": "36",
            "text": "Axo yic vanxo sq'uik'b'i, ix och jun av t'a skal masanil eb' soldado, ix yalani: Paxanhec t'a e chonhab', ma t'a e lu'um junjun ex, xchi."
        },
        {
            "number": "37",
            "text": "Icha chi' ix aj scham winhaj Acab chi', ix ik'jicot snivanil winh t'a Samaria. Ha t'a Samaria chi' ix mucji winh."
        },
        {
            "number": "38",
            "text": "Ix b'icjiel scarruaje winh chi' t'a jun tanque b'ob'il t'a Samaria chi', b'aj sb'iquel sb'a eb' ix aj mul ix. Ata' ix lek'ji schiq'uil winhaj Acab chi' yuj nok' tz'i'. Icha val chi' ix aj yelk'och tas ix yal Jehová."
        },
        {
            "number": "39",
            "text": "Ha jantacto yab'ixal winhaj rey Acab chi' yet' tas ix sk'ulej winh yet' pax yab'ixal spalacio winh ayoch marfil yelvanub'oc yet' nivac chonhab' ix laj sb'o winh, tz'ib'ab'ilcan b'aj aycan yab'ixal eb' winh sreyal Israel."
        },
        {
            "number": "40",
            "text": "Ayic ix cham winh, haxo winhaj Ocozías yuninal winh ix ochcan reyal sq'uexuloc."
        },
        {
            "number": "41",
            "text": "Ayic chanhexo ab'il yoch winhaj Acab reyal t'a Israel, ix och winhaj Josafat yuninal winhaj Asa reyal t'a Judá."
        },
        {
            "number": "42",
            "text": "Ayxo 35 ab'il sk'inal winh ayic ix och winh reyal chi', 25 ab'il ix yak' reyal winh t'a Jerusalén. Azuba sb'i ix snun winh, yisil ix winhaj Silhi."
        },
        {
            "number": "43",
            "text": "Ha winhaj Josafat chi', wach'nhej ix yutej sb'eyb'al winh t'a yichanh Jehová, icha yutejnac sb'a winhaj Asa smam winh. Anhej to maj scheclaj winh ik'joquel masanil yet'tal b'aj tz'och ejmelal b'aj syak' silab' eb' anima yet' b'aj snhus incienso eb' t'a juntzanh lugar chaanh."
        },
        {
            "number": "44",
            "text": "Ix och winh t'a junk'olal yet' winh sreyal Israel."
        },
        {
            "number": "45",
            "text": "Ha jantacto yab'ixal winh yet' sb'inajnaquil winh yet' b'ajtac ix yak' ganar oval winh, tz'ib'ab'ilcan b'aj aycan yab'ixal eb' winh sreyal Judá."
        },
        {
            "number": "46",
            "text": "Masanil juntzanh vinac smulan yet' yetvinaquil, ix laj spechel eb' winh t'a yol smacb'en, aton juntzanh eb' winh ixto kan t'a stiempoal winhaj Asa smam winh."
        },
        {
            "number": "47",
            "text": "(Ha t'a jun pekti’ chi', malaj rey ayoch t'a Edom, anhej jun winh yajal ak'b'iloch yuj winhaj Josafat.)"
        },
        {
            "number": "48",
            "text": "Ha winhaj Josafat chi', ix yak' b'ojoc juntzanh te' barco winh icha te' yic eb' aj Tarsis, yic sb'at te' yik' q'uen oro t'a Ofir, palta maj yal-laj sb'at te', yujto ix pojcanb'at te' t'a Ezión-geber."
        },
        {
            "number": "49",
            "text": "Ha winhaj Ocozías yuninal winhaj Acab, ix snib'ej winh ix b'at eb' smunlajvum t'a te' barco yet' eb' yic winhaj Josafat chi', palta maj yal-laj sk'ol winhaj Josafat chi'."
        },
        {
            "number": "50",
            "text": "Ayic ix cham winhaj Josafat chi', ix mucji snivanil winh yet' eb' smam yicham t'a schonhab' winhaj David. Axo winhaj Joram yuninal winh ix ochcan reyal sq'uexuloc."
        },
        {
            "number": "51",
            "text": "Ayic 17 ab'ilxo yoch winhaj Josafat reyal t'a Judá, ix och winhaj Ocozías yuninal winhaj Acab reyal t'a Israel t'a chonhab' Samaria. Chab' ab'il ix yak' reyal chi' winh."
        },
        {
            "number": "52",
            "text": "Palta te chuk tas ix sk'ulej winh t'a yichanh Jehová. Ha sb'eyb'al smam snun winh ix sb'eyb'alej yet' pax sb'eyb'al winhaj Jeroboam yuninal winhaj Nabat, aton winh cuchb'annacb'at eb' yetisraelal t'a chukal."
        },
        {
            "number": "53",
            "text": "Ix och winhaj Ocozías chi' ejmelal t'a comon dios Baal, icha sk'ulejnac winh smam winh. Icha chi' ix aj stzuntzancot yoval sk'ol Jehová sDiosal Israel winh t'a yib'anh."
        }
    ]
}