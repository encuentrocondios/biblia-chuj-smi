{
    "chapter": "2",
    "verses": [
        {
            "number": "1",
            "text": "Toxo val scham winhaj rey David chi', yuj chi' ix yal winh t'a winhaj Salomón yuninal icha tik:"
        },
        {
            "number": "2",
            "text": "Toxo ol in chamoc icha tz'aj masanil eb' quetanimail. Tek'an val tzutej a b'a, icha junok vinac te tek'anxo spensar."
        },
        {
            "number": "3",
            "text": "k'anab'ajej schecnab'il Jehová co Diosal, icha tas snib'ej, tas syal scachnab'il, schecnab'il yet' sk'ayb'ub'al tz'ib'ab'ilcan yuj winhaj Moisés. Yuj chi' te wach'nhej ol aj yelk'och masanil tas ol a k'ulej yet' b'ajtac ol ach ek'oc."
        },
        {
            "number": "4",
            "text": "Icha chi' ol aj yelk'och tas ix yalcan Jehová t'ayin icha tik: Tato ol in sk'anab'ajejnhej eb' inhtilal, tato tojolnhej ol yutej sb'a eb' t'a vichanh yet' smasanil sk'ool yet' smasanil spensar, manh ol yak' palta eb' inhtilal yochnhejcan yajalil t'a Israel tik, xchi t'ayin."
        },
        {
            "number": "5",
            "text": "Ojtacxo tas ix in yutej winhaj Joab yune' ix Sarvia, ix smilcham chavanh eb' winh yajalil eb' soldado quetisraelal winh: Aton winhaj Abner yuninal winhaj Ner yet' winhaj Amasa yuninal winhaj Jeter. Manhoclaj t'a skal oval ix miljicham eb' winh yuj winh, palta ichato t'a oval chi' ix cham eb' winh. Ichato ix b'onhchajb'at stzek'ul winh yet' xanhab' yuj schiq'uil eb' winh."
        },
        {
            "number": "6",
            "text": "Yuj chi' nhican tzutej a b'a, mocab' chamlaj winhaj Joab chi' t'a ichnhejta'."
        },
        {
            "number": "7",
            "text": "Axo pax eb' winh yuninal winhaj Barzilai aj Galaad, tza xajanej eb' winh in k'ana', tzavtejnhej eb' winh vael ed'oc. Ha eb' winh chi', ix kolwaj eb' winh ved'oc ayic ix in el t'a winh uk'tac aj Absalón chamnac."
        },
        {
            "number": "8",
            "text": "Ha pax winhaj Simei ayek' t'a tik, winh yuninal winhaj Gera aj Bahurim t'a yinhtilal Benjamín, te chuk ix yal winh t'ayin ayic van in b'at t'a Mahanaim, palta ix k'och winh in scha t'a sti' ha' Jordán. Ix vak' in ti' t'a yichanh Jehová to manh ol in milchamlaj winh."
        },
        {
            "number": "9",
            "text": "Manh ak' nivank'olal winh. Anhej, a ach tik te nhican ach. Scham a naani tas ol utej winh. Mocab' tonhejoc ol cham winh ichnhej ta', palta to ol miljoccham winh, xchi winhaj rey David chi' t'a winhaj Salomón chi'."
        },
        {
            "number": "10",
            "text": "Axo yic ix cham winhaj rey David chi', ha t'a chonhab' scuch Schonhab' David, ata' ix mucchaj winh."
        },
        {
            "number": "11",
            "text": "40 ab'il ix yak' reyal winh t'a chonhab' Israel. Uque' ab'il t'a Hebrón, 33 ab'il t'a Jerusalén."
        },
        {
            "number": "12",
            "text": "Axo winhaj Salomón ix ochcan reyal sq'uexuloc winh smam chi'. Te tek'an ix aj winhaj Salomón yet' yopisio chi'."
        },
        {
            "number": "13",
            "text": "Ha winhaj Adonías yune' ix Haguit, ix b'at winh yil ix Betsabé, ix snun winhaj Salomón. Ix sk'anb'an ix t'a winh icha tik: --¿D'a junk'olal am tzach javi? xchi ix. --I', t'a junk'olal, xchi winh."
        },
        {
            "number": "14",
            "text": "Ix yalan winh: --Ay val jun tas tzin nib'ej swal t'ayach, xchi winh t'a ix. --Ala', xchi ix."
        },
        {
            "number": "15",
            "text": "--Ojtac to toxonton wik yaj jun reyal tik. Ix stanhvej masanil chonhab' Israel b'ak'uinh tzin och reyal. Axo ticnaic jun, haxo winh vuk'tac ix och reyal chi', yujto icha chi' ix aj snaan Jehová."
        },
        {
            "number": "16",
            "text": "Ha ticnaic ay val jun tas tzin k'an t'ayach, comonoc manh ol a teneq'ui, xchi winh t'a ix. --Al tas tza nib'ej chi', xchi ix."
        },
        {
            "number": "17",
            "text": "Ix yalan winh: --Tzin tevi t'ayach to tzal t'a winhaj rey Salomón to syak' ix Abisag aj Sunem winh vetb'eyumoc. Ol sk'anab'ajej winh tas tzala', xchi winh t'a ix."
        },
        {
            "number": "18",
            "text": "--Ichocab'ta', ol val t'a winh rey tas tza nib'ej chi', xchi ix Betsabé chi'."
        },
        {
            "number": "19",
            "text": "Ixlajwi chi' ix b'at ix yal t'a winhaj rey Salomón chi' tas ix yal winhaj Adonías chi'. Ixnhej yil winh rey chi' yochk'och ix, ix q'ue vaan winh, ix em nhojan winh t'a yichanh ix. Ixlajwi chi', ix emxi k'ojan winh t'a yol sdespacho, ix schecan winh ik'chajcot jun niwan xila b'aj tz'em k'ojan ix snun winh chi' t'a swach' k'ab'."
        },
        {
            "number": "20",
            "text": "Ix yalan ix: --Tzin tevi t'ayach to ay jayb'elanh in lolonel swal t'ayach, mocab' a teneq'ui, xchi ix. --Al masanil tas tza k'an chi' nunin, manh a na' to ol in tenek' t'ayach, xchi winh rey chi' t'a ix."
        },
        {
            "number": "21",
            "text": "--Comonoc ab' tzak' ix Abisag aj Sunem yetb'eyumoc winh uk'tac aj Adonías, xchi ix."
        },
        {
            "number": "22",
            "text": "Ix tak'vi winh t'a ix snun chi': ¿Tas yuj tzul a k'an ix Abisag yetb'eyumoc winhaj Adonías chi'? Ichato tzul a k'ana' to svak' vopisio tik t'a winh, yujto b'ab'el vinac winh, aypaxoch winhaj sacerdote Abiatar yet' winhaj Joab yune' ix Sarvia yet' winh, xchi winh t'a ix."
        },
        {
            "number": "23",
            "text": "Ixlajwi yalan juntzanh chi' winhaj rey Salomón chi', ix yak'an sti' winh t'a Jehová: Yak'ocab' in yaelal Jehová tato max cham winhaj Adonías yuj tas sk'an chi'."
        },
        {
            "number": "24",
            "text": "Ha Jehová ix in ak'anoch reyal sq'uexuloc winh in mam, yic wach' tz'aj yelk'och b'aj ix yak' sti' to ix yak' jun opisio tik t'ayin yet' t'a smasanil winhtilal. Yuj chi' svak' in ti' t'a yichanh to a ticnaic ol cham winhaj Adonías chi', xchi winh."
        },
        {
            "number": "25",
            "text": "Ha t'a jun rato chi' ix yalan winh rey chi' t'a winhaj Benaía yuninal winhaj Joiada to b'at smilcham winhaj Adonías chi' winh. Yuj chi' ix b'at winh smilcham winhaj Adonías chi'."
        },
        {
            "number": "26",
            "text": "Ix yalanpax winh rey chi' t'a winhaj sacerdote Abiatar: Ha ticnaic swal t'ayach to tzach b'at t'a a chonhab' Anatot. Smoj val tzach chami, palta manh ol ach in milchamlaj yujto a ach ek'nac ach yilumaloc te' scaxail strato Jehová t'a stiempoal winh in mam. Ha jun ach pax ab'nac syail t'a masanil b'aj yab'nac syail winh in mam chi', xchi winhaj Salomón chi'."
        },
        {
            "number": "27",
            "text": "Icha chi' ix aj yelcan winhaj Abiatar chi' t'a sacerdoteal yuj winhaj Salomón chi', ix elcank'och tas alb'il yuj Jehová t'a Silo yuj eb' yinhtilal winhaj Elí."
        },
        {
            "number": "28",
            "text": "Anheja' winhaj Joab, ix yak'paxoch sb'a winh yet' winhaj Adonías chi', wach'chom maj yak'och sb'a winh yet' winhaj Absalón. Yuj chi', ayic ix k'och jun lolonel tik t'a winh, ix b'at sk'ub'anel sb'a winh t'a yol scajnub' Jehová yalani, ix och yub'yub' winh t'a sch'aac altar t'a schiquintac."
        },
        {
            "number": "29",
            "text": "Ix b'at alji t'a winhaj Salomón chi' chajtil to ha t'a altar t'a scajnub' Jehová, ata' ayek' winhaj Joab chi' scol sb'a. Ix yalan winhaj Salomón chi' t'a winhaj Benaía to sb'at winh smilcham winh ta'."
        },
        {
            "number": "30",
            "text": "Ix b'at winh b'ian, ix yalan winh t'a winhaj Joab chi': --Toxo ix yal winh rey to tzach elta, xchi winh t'a winh. Ix tak'vi winhaj Joab chi': --Maay. Ha t'a tik tzin chami, xchi winh. Ix b'at yalanxi winhaj Benaía chi' t'a winh rey tas ix yutej winhaj Joab chi' yalani."
        },
        {
            "number": "31",
            "text": "Ix yalan winhaj rey Salomón chi': --Chamocab' winh ta', ujocab' icha sgana winh chi'. B'at a mucan snivanil winh chi', yic wach' a schamel eb' malaj smul smilnaccham winh, manhxooc t'a yib'anh winh in mam yet' t'a vib'anh scani."
        },
        {
            "number": "32",
            "text": "Aocab' Jehová tz'ak'ancanoch juntzanh chamel chi' smuloc winh, yujto manhoc winh in mam checjinac winh ayic smilannac winhaj Abner winh, aton winh yuninal winhaj Ner yajalil eb' soldado Israel yet' winhaj Amasa yuninal winhaj Jeter yajalil eb' soldado Judá. Ha eb' winh chavanh chi' más te wach' eb' winh t'a yichanh winhaj Joab chi', tojol spensar eb' winh."
        },
        {
            "number": "33",
            "text": "Ha schamel eb' winh chi' ochocab'kan smuloc winhaj Joab chi' yet' eb' yinhtilal t'a junelnhej. Palta yak'ocab' swach'k'olal Jehová t'a quib'anh a onh yinhtilal onh winhaj rey David tik, ol onh ochnhejcan t'a sdespacho winh, xchi winh."
        },
        {
            "number": "34",
            "text": "Ixlajwi chi' ix b'at winhaj Benaía smilcham winhaj Joab chi'. Ayic toxo ix cham winh, ix b'at mucjican snivanil winh t'a spat t'a tzinan lu'um."
        },
        {
            "number": "35",
            "text": "Axo winh rey chi' ix ak'anoch winhaj Benaía chi' yajaliloc eb' soldado sq'uexuloc winhaj Joab chi'. Ix ak'jipaxoch winhaj sacerdote Sadoc sq'uexuloc winhaj Abiatar."
        },
        {
            "number": "36",
            "text": "Ixlajwi chi', ix avtaj winhaj Simei yuj winh rey chi', ix yalan winh t'a winh: --B'oq'ue junok a pat t'a Jerusalén tik b'aj tzach cajnaji, junelnhej tzach kan t'a tik."
        },
        {
            "number": "37",
            "text": "Tato tzach el jun, tzach k'axpajek' t'ha ha' Cedrón, haxo a cham chi'. Ha a chamel chi', a ach tzik'cot t'a ib'anh, xchi winh rey chi' t'a winh."
        },
        {
            "number": "38",
            "text": "Ix tak'vi winhaj Simei chi': --Ichocab' ta' mamin rey, ol in k'anab'ajej tas tzal chi', xchi winh. Najtil ix ek' cajan winhaj Simei chi' t'a Jerusalén."
        },
        {
            "number": "39",
            "text": "Palta haxo ix el yoxil ab'il, ix el chavanh eb' winh schecab' winh, haxo t'a Gat b'aj ayoch winhaj Aquis yuninal winhaj Maaca reyal ix k'ochcan eb' winh. Axo yic ix alji t'a winh to ha t'a Gat ayek' eb' winh schecab' winh chi',"
        },
        {
            "number": "40",
            "text": "elanhchamel ix yak'och stz'um nok' sb'uru winh. Ix b'at winh say eb' winh schecab' t'a Gat chi'. Axo yic ix ilchaj eb' winh yuj winh ix yik'an meltzaj eb' winh."
        },
        {
            "number": "41",
            "text": "Axo ix yab'an winhaj Salomón to a winhaj Simei ix xid'ek' winh t'a Gat, palta ayxoek' winh t'a Jerusalén chi'."
        },
        {
            "number": "42",
            "text": "Yuj chi' ix schec winh rey chi' avtajcot winh, ix yalan winh t'a winh: --¿Tom maj val t'ayach to tzak' a ti' t'a yichanh Jehová to max yal el t'a yol chonhab' tik? Ix cham val valan t'ayach tato ay b'aj tzach b'at t'a junocxo lugar tzach chamxonhej. Ina ix a tak'vej a ti'oc to tza k'anab'ajej tas ix val chi'."
        },
        {
            "number": "43",
            "text": "¿Tas yuj maj a k'anab'ajej b'aj ix ak' a ti' chi' t'a yichanh Jehová?"
        },
        {
            "number": "44",
            "text": "Nacot ticnaic jantac chukal alnac t'a winh in mam. Ha ticnaic a Jehová ol ach ch'olb'itanoc, ol cotcan t'a ib'anh yuj masanil tas a k'ulejnac chi'."
        },
        {
            "number": "45",
            "text": "Palta yak'ocab' swach'k'olal Jehová t'a vib'anh a in tik. Ha onh yinhtilal onh winhaj rey David tik ol onh ochnhejcan t'a sdespacho t'a masanil tiempo, xchi winh rey chi'."
        },
        {
            "number": "46",
            "text": "Ixlajwi chi', ix yalan winh rey chi' t'a winhaj Benaía yic b'at smilcham winhaj Simei chi' winh. Ix smilancham winhaj Simei chi' winh. Icha chi' ix aj swach' ochcan reyal chi' t'a yol sk'ab' winhaj Salomón chi'."
        }
    ]
}