{
    "chapter": "19",
    "verses": [
        {
            "number": "1",
            "text": "Ix yalan winhaj Acab t'a ix Jezabel tas ix sk'ulej winhaj Elías yet' tas ix yutej winh smilancham eb' winh schecab' Baal."
        },
        {
            "number": "2",
            "text": "Yuj chi', ix schecanb'at jun schecab' ix t'a winhaj Elías chi', ix yalanb'at ix icha tik: Aocab' eb' dios tz'ak'ancot yaelal t'a vib'anh tato manto ach cham vuuj yab' icha tik k'ik'an, icha ix utej a milancham eb' winh schecab' in diosal chi', xchi ix."
        },
        {
            "number": "3",
            "text": "Ayic ix yab'an winhaj Elías to ay smay jun chi', ix b'at winh elelal. Ayic ix k'och winh t'a Beerseba t'a yol yic Judá, ata' ix yactejcan jun winh schecab' winh."
        },
        {
            "number": "4",
            "text": "Ixlajwi chi', ix b'at winh t'a tzinan lu'um. Jun k'ual ix b'ey winh. Ix k'unb'i winh, ix em k'ojan winh t'a yich jun te' mes. Ata' ix snib'ej cham sb'a winh. Ix yalan winh: k'ocb'ilxo tik Mamin. Iq'uel in q'uinal, manh ek'b'aloclaj velk'och t'a eb' in mam vicham, xchi winh."
        },
        {
            "number": "5",
            "text": "Ix ek' jichan winh t'a yich jun te te' chi', ix vayb'at winh. Axo yic vaynac winh chi', ix k'och jun ángel t'a winh, ix tenji winh yuj, ix yalani: Q'ueanh vaan, wa''anh, xchi t'a winh."
        },
        {
            "number": "6",
            "text": "Axo ix yilan winh t'a sjolomtac, ayek' jun ixim pan k'anb'inac t'a te' tzak'ak' yet' jun xalu ha ha'. Ix q'ue k'ojan winh, ix wa winh, ix yuk'an ha' winh. Ixlajwi chi' ix ek'xi jichan winh svayi."
        },
        {
            "number": "7",
            "text": "Ix k'ochxi jun ángel chi' t'a winh, ix tenjixi winh yuj, ix yalani: Q'ueanh vaan, wa''anh, yujto te najatto skan b'aj ol ach k'ochoc, xchi t'a winh."
        },
        {
            "number": "8",
            "text": "Ix q'ue vaan winh, ix wa winh, ix te och yip winh yuj tas ix sva chi'. 40 k'u yet' 40 ak'val ix b'ey winh, masanto ix k'och winh t'a lum vitz Horeb b'aj sch'oxnac sb'a Jehová t'a eb' israel."
        },
        {
            "number": "9",
            "text": "Ayic ix k'och winh ta', ix vay winh t'a yol jun q'uen nhaq'ueen t'a jun ak'val chi'. Ix lolon Jehová t'a winh, ix yalan icha tik: Elías, ¿tas tza k'ulej t'a tik? xchi."
        },
        {
            "number": "10",
            "text": "Ix tak'vi winh t'ay icha tik: Mamin Jehová Yajal t'a Smasanil, ix te cot voval yuj tas tzach utaj yuj eb' vetisraelal. Yujto ix spatiquejel a trato eb', ix sjuanem altar eb', ix xicancham eb' a checab' eb'. Ha inxonhej ix in colchajcaneli, palta van in sayjiek' yuj eb' yic tzin smilancham eb', xchi winh."
        },
        {
            "number": "11",
            "text": "Ix yalan Jehová chi' t'a winh: Elanh t'a chi' tzach och linhan t'a vichanh t'a jolom vitz tik, yujto ol in ek' ta', xchi t'a winh. Ix yak'ancot jun niwan ik' Jehová chi', ix laj pojb'at q'uen tenam yuj, palta manh ayocochlaj t'a skal jun ik' chi'. Ixlajwi yek' jun ik' chi', ix yak'anpaxcot jun quixcab'. Palta anheja' manh ayocochlaj t'a skal jun quixcab' chi'."
        },
        {
            "number": "12",
            "text": "Ixlajwi yek' jun quixcab' chi', ix yak'anpaxcot jun k'ak', anheja' malaj Jehová chi' ayoch t'a skal jun k'ak' chi'. Ayic ix lajvi yek'b'at jun k'ak' chi', ix yab'an jun lolonel winhaj Elías chi', te k'ununi ix aj yalani."
        },
        {
            "number": "13",
            "text": "Ayic ix yab'an winh chi', ix smusan sat winh yet' jun spichul jucan, ix elta winh, ix aj linhan winh t'a sti' q'uen nhaq'ueen chi', ix yab'an jun lolonel chi' winh, ix yalani: Elías ¿tas tza k'ulej t'a tik? xchi."
        },
        {
            "number": "14",
            "text": "Ix tak'vi winh: Mamin Jehová Yajal t'a Smasanil, ix te cot voval yuj tas ix ach utaj yuj eb' vetisraelal, yujto ix spatiquejel a trato eb'. Ix sjuanem altar eb', ix xicancham eb' a checab' eb'. Ha inxonhej ix in colchajcaneli, palta van in sayjiek' yuj eb' yic tzin smilancham eb', xchi winh."
        },
        {
            "number": "15",
            "text": "Ix yalan Jehová chi' t'a winh icha tik: Ixic, meltzajanh t'a b'e b'aj ach coti, slajvi chi' tzach b'at t'a tzinan lum yic Damasco. Ayic ol ach k'och ta', tza sik'canel winhaj Hazael yic ol och winh reyal t'a Siria."
        },
        {
            "number": "16",
            "text": "Axo winhaj Jehú yinhtilal winhaj Nimsi tza sik'paxcaneli yic ol och winh sreyaloc Israel. Axo winhaj Eliseo yuninal winhaj Safat aj Abel-mehola, tza sik'canel winh yic ol och winh in checab'oc a q'uexuloc."
        },
        {
            "number": "17",
            "text": "Ha tas ol ujok, a mach ol colchajcanel t'a yol sk'ab' winhaj Hazael, haxo winhaj Jehú ol milanchamoc. Axo mach ol colchajcanel t'a yol sk'ab' winhaj Jehú chi', haxo pax winhaj Eliseo ol milanchamoc."
        },
        {
            "number": "18",
            "text": "Palta ayto uque' mil eb' israel chi' sik'b'ilcanel vuuj, maj ochlaj eb' ejmelal t'a Baal, maj stz'ub'pax eltalaj eb', xchi Jehová chi'."
        },
        {
            "number": "19",
            "text": "Ix meltzaj winhaj Elías chi' t'a jun lugar chi', ix ja winh b'aj ayek' winhaj Eliseo yuninal winhaj Safat. Van sd'ocvi lum winh yet' lajchave' mojanh nok' mam vacax. Ha winh ed'jinac nok' tzak'anto sb'ati. Ix k'och winhaj Elías chi' t'a stz'ey winh, ix yak'anb'at jun sjucan pichul winhaj Elías chi' t'a yib'anh winh."
        },
        {
            "number": "20",
            "text": "D'a jun rato chi' ix yactancan nok' vacax winhaj Eliseo chi', ix och tzak'an winh yuj winhaj Elías chi', ix yalan winh icha tik: --Cha in b'ati, b'at valcan quilcob'ha t'a in mam in nun, tzin tz'ub'ancanelta sti' eb' yic tzin pucancan in b'a yet' eb'. Slajvi chi', tzin och tzak'an uuj, xchi winhaj Eliseo chi'. --Syal a b'ati, manh vanoc ach vak'an pural, xchi winhaj Elías chi'."
        },
        {
            "number": "21",
            "text": "Ix b'at winhaj Eliseo chi', ix smilan chavanh nok' vacax chi' winh. Axo yet' te' yugo ayoch t'a nok' ix sb'ol schib'ejal nok' winh, ix yak'an wa eb' anima smunlaj yet' winh chi'. Ixlajwi chi' ix och tzak'an winh yuj winhaj Elías chi'."
        }
    ]
}