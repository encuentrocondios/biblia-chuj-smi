{
    "chapter": "4",
    "verses": [
        {
            "number": "1",
            "text": "Ix och vinhaj Salomón reyal t'a smasanil eb' yetisraelal."
        },
        {
            "number": "2",
            "text": "Ha eb' vinh ayoch yet' vinh t'a yopisio, aton eb' vinh tik: Ha vinhaj Azarías yuninal vinhaj Sadoc ayoch sacerdoteal. Ha vinhaj Elihoref yet' vinhaj Ahías, eb' vinh yuninal vinhaj Sisa, a eb' vinh stz'ib'an yab'ixal tas sk'ulej vinh rey chi'. Ha vinhaj Josafat yuninal vinhaj Ahilud, a vinh tz'ib'um yaj t'a vinh rey chi'. Ha vinhaj Benaía yuninal vinhaj Joiada, a vinh ayoch yajaliloc eb' soldado. Ha vinhaj Sadoc yet' vinhaj Abiatar, a eb' vinh sacerdote yaji. Ha vinhaj Azarías yuninal vinhaj Natán, yajal yaj vinh t'a skal eb' vinh gobernador. Ha vinhaj Zabud yuninal pax vinhaj Natán chi', sacerdote yaj vinh, ak'um pax razón yaj vinh t'a vinh rey chi'. Ha vinhaj Ahisar tz'ilan tas ay t'a spalacio vinh rey chi'. Axo vinhaj Adoniram yuninal vinhaj Abda, a vinh tz'ilan eb' munlajvum yovalil smunlaji."
        },
        {
            "number": "3",
            "text": "Ha vinhaj Salomón chi', ay lajchavanh eb' vinh gobernador t'a masanil yol smacb'en Israel tz'ak'an servil vinh. Ha yopisio eb' vinh chi', junjun eb' vinh t'a junjun ujal t'a yol ab'il, syik'cot eb' vinh tastac syab'lej vinh rey chi' yet' eb' ayek' yet' vinh t'a spalacio."
        },
        {
            "number": "4",
            "text": "Ha lajchavanh eb' vinh gobernador chi', aton eb' vinh tik: Vinhaj Ben-hur, a vinh tz'ik'ancot tastac tz'ab'laj chi' t'a tzalquixtac t'a yol yic Efraín."
        },
        {
            "number": "5",
            "text": "Vinhaj Ben-decar, a vinh tz'ik'ancot tastac tz'ab'laj chi' t'a juntzanh chonhab' tik: Macaz, Saalbim, Bet-semes, Elón yet' Bet-hanán."
        },
        {
            "number": "6",
            "text": "Ha vinhaj Ben-hesed, a vinh tz'ik'ancot tastac tz'ab'laj chi' t'a Arubot, t'a Soco yet' t'a masanil yol yic Hefer."
        },
        {
            "number": "7",
            "text": "Ha vinhaj Ben-abinadab, a vinh tz'ik'ancot tastac tz'ab'laj chi' t'a masanil yol smacb'en Dor, a ix yetb'eyum vinh, aton ix Tafat yisil vinhaj Salomón chi'."
        },
        {
            "number": "8",
            "text": "Ha vinhaj Baana yuninal vinhaj Ahilud, a vinh tz'ik'ancot tastac tz'ab'laj chi' t'a Taanac, Meguido yet' t'a masanil yol yic Bet-seán. Ha jun chonhab' chi' junnhej yaj yet' Saretán, t'a yalanhemta Jezreel, sb'atnhej t'a Bet-seán masanto sk'och t'a Abel-mehola yet' t'a sk'axepalb'at Jocmeam."
        },
        {
            "number": "9",
            "text": "Ha vinhaj Ben-geber, a vinh tz'ik'ancot tastac tz'ab'laj chi' t'a Ramot t'a yol yic Galaad yet' t'a masanil chonhab' t'a yol yic Galaad chi', aton juntzanh schonhab' eb' yinhtilalcan Jair yuninal Manasés yet' pax t'a yol smacb'en Argob t'a yol yic Basán. Ata' ay 60 nivac chonhab' ayoch smuroal, ayoch q'uen bronce tzek' k'atan syamnub'aloc spuertail."
        },
        {
            "number": "10",
            "text": "Ha vinhaj Ahinadab yuninal vinhaj Iddo, a vinh tz'ik'ancot tastac tz'ab'laj chi' t'a Mahanaim."
        },
        {
            "number": "11",
            "text": "Ha vinhaj Ahimaas, a vinh tz'ik'ancot tastac tz'ab'laj chi' t'a yol yic Neftalí. Aton jun vinh chi' ix yik'laj sb'a yet' ix Basemat yisil vinhaj Salomón."
        },
        {
            "number": "12",
            "text": "Ha vinhaj Baana yuninal vinhaj Husai, a vinh tz'ik'ancot tastac tz'ab'laj chi' t'a yol yic Aser yet' t'a Alot."
        },
        {
            "number": "13",
            "text": "Ha vinhaj Josafat yuninal vinhaj Parúa, a vinh tz'ik'ancot tastac tz'ab'laj chi' t'a yol yic Isacar."
        },
        {
            "number": "14",
            "text": "Ha vinhaj Simei yuninal vinhaj Ela, a vinh tz'ik'ancot tastac tz'ab'laj chi' t'a yol yic Benjamín."
        },
        {
            "number": "15",
            "text": "Ha vinhaj Geber yuninal vinhaj Uri, a vinh tz'ik'ancot tastac tz'ab'laj chi' t'a yol yic Galaad, aton b'aj ek'nac schonhab' vinhaj Sehón sreyal eb' amorreo yet' vinhaj Og sreyal Basán. Anhej vinhaj Geber chi' yajal yaj t'a jun makan lum lum chi'."
        },
        {
            "number": "16",
            "text": "Ha eb' aj Judá yet' eb' aj Israel maxtzac b'ischaji jantac sb'isul eb', lajan eb' icha yarenail sti' ha' mar. Manh jantacoc tas svaji yet' tas tz'uk'ji, tzalajk'olalnhej yajek' eb'."
        },
        {
            "number": "17",
            "text": "Ha vinhaj Salomón rey t'a yib'anh masanil juntzanh chonhab' chi'. Scotnhej t'ha ha' Éufrates masanto sja t'a schonhab' eb' filisteo yet' t'a smojonal yic Egipto. Ha masanil juntzanh chonhab' chi', junjun ab'il syak'an q'uen tumin eb' yic stupan eb' b'aj aycan t'a yalanh schecnab'il vinhaj Salomón chi' yacb'an pitzan vinh."
        },
        {
            "number": "18",
            "text": "Ha masanil tastac syab'lej vinhaj Salomón chi' t'a junjun k'u yet' eb' cajan yet' vinh, aton tik: 70 quintal ixim harina te chok' yaji, 140 quintal pax ixim veech yaji,"
        },
        {
            "number": "19",
            "text": "lajunhvanh nok' mam vacax te b'ak'uech, 20 pax nok' libre yaj t'a yol potrero yet' 100 nok' calnel. Ch'oc pax yaj nok' k'ultaquil chej, nok' ch'ucul yet' nok' much te b'ak'uech."
        },
        {
            "number": "20",
            "text": "Ix yak' val yajalil vinhaj Salomón chi' t'a yib'anh lum lum schacot t'a stitac ha' Éufrates, scotnhej t'a Tifsa masanto tz'emk'och t'a Gaza. Yajal yaj vinh t'a yib'anh masanil eb' vinh sreyal juntzanh nación chi'. Ay junk'olal t'a skal vinh yet' juntzanh chonhab' ay t'a spatictac chi'."
        },
        {
            "number": "21",
            "text": "Ayic pitzanto vinhaj Salomón chi', masanil anima t'a yol yic Judá yet' Israel scotnhej t'a Dan masanto t'a Beerseba, junk'olal yaj eb'. Junjun eb' ay te' yavb'ente' t'a spatictac spat."
        },
        {
            "number": "22",
            "text": "Ha vinhaj Salomón chi', ay pax juntzanh pat b'aj ayoch 40 mil nok' chej stok'an carruaje yic oval yuj vinh. Ay pax 12 mil eb' soldado sq'ue t'a yib'anh nok' chej chi'."
        },
        {
            "number": "23",
            "text": "Masanil eb' vinh tz'ik'ancot tastac syab'lej vinhaj rey Salomón yet' masanil eb' vinh sva yet' vinh, scham val yilan eb' vinh tato tz'acan syab' t'a jun uj chi'."
        },
        {
            "number": "24",
            "text": "Ha eb' vinh ayoch t'a yib'anh yik'ancot juntzanh chi', syik'paxcot ixim cebada yet' anh yanh nok' chej chi' eb' vinh yet' yic juntzanhxo nok' chej tok'um icatz yalnhej b'aj ay."
        },
        {
            "number": "25",
            "text": "Manhxo jantacoc sjelanil vinhaj Salomón chi' ix ak'ji yuj Dios. Manhxo alchajb'enoc jantac sjelanil vinh chi'."
        },
        {
            "number": "26",
            "text": "Ha sjelanil vinh chi', te ek'to t'a yichanh yic eb' aj Egipto yet' t'a yichanh yic eb' ay b'aj sjavi k'u."
        },
        {
            "number": "27",
            "text": "Te jelan vinh t'a yib'anh juntzanh eb' vinh vinac b'inajnac yuj sjelanil, aton vinhaj Etán yinhtilal vinhaj Zera, vinhaj Hemán, vinhaj Calcol yet' vinhaj Darda, aton eb' vinh yuninal vinhaj Mahol. Ha sb'inajnaquil sjelanil vinh chi', ix k'och specal t'a masanil juntzanh chonhab' t'a spatic yichanh Israel."
        },
        {
            "number": "28",
            "text": "Ha vinhaj Salomón chi', oxe' mil k'ayb'ub'al yic jelanil ix yalcan vinh, ix sb'oanpax mil cinco b'it vinh."
        },
        {
            "number": "29",
            "text": "Ix lolon vinh t'a yib'anh te te' yet' t'a yib'anh tas tz'avchaji. Ix schael yich vinh slolon t'a te' k'ute' ay t'a Líbano masanto t'a yib'anh te' hisopo sq'uib'q'ue t'a spatictac te' pat. Ix lolonpax vinh t'a yib'anh juntzanh nok' chanhe' yoc, nok' much, nok' tzek' t'a sat lu'um yet' t'a yib'anh nok' chay ay t'a yoltac ha ha'."
        },
        {
            "number": "30",
            "text": "Ha eb' vinh sreyal masanil juntzanh nación ix ab'an jantac sjelanil vinh, ix scheccot eb' anima eb' vinh yic tzul yab'an sjelanil vinh eb'."
        }
    ]
}