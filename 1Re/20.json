{
    "chapter": "20",
    "verses": [
        {
            "number": "1",
            "text": "Ha winhaj Ben-adad sreyal Siria, ix smolb'ej masanil heb' soldado winh. Ay pax 32 heb' winh rey junnhej ix yutej sb'a yet' winh yet' pax schej heb' winh yet' scarruaje heb' winh yic owal. Ix jawi heb' winh yak' owal t'a chonhab' Samaria, ix och oyan heb' winh t'a spatic jun chonhab' chi'."
        },
        {
            "number": "2",
            "text": "Ix yak'ancot schecab' heb' winh t'a winhaj Acab sreyal Israel, ix yalan heb' winh icha tik: Ha winhaj Ben-adad ix onh checancot ul cala':"
        },
        {
            "number": "3",
            "text": "Vic yaj masanil a b'eyumal, heb' ix etb'eyum te wach' yet' heb' uninal te wach', xchicot winh, xchi heb' checab' chi'."
        },
        {
            "number": "4",
            "text": "Ix yalanb'at winhaj Acab chi' t'a winh icha tik: Mamin rey, ujocab' icha ix al chi'. Ha in tik yet' masanil tastac ay t'ayin icocab'i, xchib'at winh."
        },
        {
            "number": "5",
            "text": "Ix jaxpax heb' checab' chi' t'a winhaj Acab chi', ix yalanxi heb' icha tik: Icha tik ix yutej winhaj Ben-adad yalanxicoti: Toxo ix walb'at t'ayach to wik yaj masanil a b'eyumal, heb' ix etb'eyum yet' pax heb' uninal."
        },
        {
            "number": "6",
            "text": "Anhejtona' yab' icha tik k'ik'an, swak'anb'at heb' yajalil heb' in soldado yic sb'at yilan heb' masanil tas ay t'a yol a palacio yet' yoltac spat heb' winh ayoch yajalil ed'oc. Masanil tas ol snib'ej heb', ol yik'cot heb', xchi winh, xchi heb' checab' chi'."
        },
        {
            "number": "7",
            "text": "Yuj chi' ix yavtancot masanil heb' yichamtac winaquil chonhab' winhaj Acab chi', ix yalan winh t'a heb': --¿Tas tz'aj he naan a ex tik? Ha winhaj Ben-adad chi' wannhej sayan winh tas ol yutej onh yixtani, wach'chom a in tik toxo ix wal t'a winh to syal wak'an in b'eyumal, heb' ix wetb'eyum yet' heb' wuninal t'a winh, xchi winh."
        },
        {
            "number": "8",
            "text": "Ix yalan heb' ichamtac winak chi' yet' masanil heb' chonhab': --Mamin rey, manh a cha ab' tas syalcot winh chi' t'ayach, xchi heb'."
        },
        {
            "number": "9",
            "text": "Ixlajwi chi', ix yalan winhaj rey Acab chi' t'a heb' schecab' winhaj Ben-adad chi': --Alec t'a winh rey wajal chi', ol in k'anab'ajej masanil tas ix yal winh t'a sb'ab'elal, palta haxo tas syalcot winh t'ayin ticnaik, manhxo ol in k'anab'ajejlaj, xchib'at winh. Icha chi' ix aj yalanxik'och heb' schecab' winhaj Ben-adad chi'."
        },
        {
            "number": "10",
            "text": "Ix schecanxicot heb' schecab' winh chi' junelxo t'a winhaj rey Acab chi', ix yalancot winh: Aocab' juntzanh Dios tz'ak'anoch in yaelal tato max in satel Samaria chi' t'a junelnhej. Manh ol yab'laj sk'alemal yic syik'ancot jun jopoc yic junjun heb' in soldado, xchi winh."
        },
        {
            "number": "11",
            "text": "Ix yalanxib'at winhaj Acab chi' t'a winhaj Ben-adad chi' icha tik: Manh smojoc syik'chaanh sb'a junok mach to wanto sb'at t'a owal, icha junok mach to wanxo sjaxi, xchib'at winh."
        },
        {
            "number": "12",
            "text": "Van yuk'an anh winhaj Ben-adad chi' yet' juntzanhxo heb' winh rey ayek' yet' winh t'a scampamento ayic ix yab'an winh tas ix yal heb' checab' chi'. Yuj chi' ix yal winh t'a heb' yajalil heb' soldado to syak' lista sb'a heb' yic syak'an owal yet' jun chonhab' chi'. Yuj chi' ix yak'an lista sb'a heb'."
        },
        {
            "number": "13",
            "text": "Yacb'an chi', ix jawi jun winh schecab' Dios t'a winhaj Acab chi', ix yalan winh: --Ha Jehová tz'alan icha tik: Scham wal ilan jantac heb' ajk'ol chi', palta ol wak'och heb' t'a yol a k'ab' t'a jun k'u tik, yic wach' ol ojtaquejeli to a inton Jehová Dios in, xchi Jehová, xchi winh checab' chi'."
        },
        {
            "number": "14",
            "text": "Ix tak'wi winhaj Acab chi', ¿mach yuj ol ak'jococh heb' t'a yol in k'ab' chi'? xchi winh. --Ha Jehová ix alani to a yuj heb' winh kelemtac skolwaj yet' heb' yajal yaj t'a junjun chonhab' t'a yoltac a macb'en tik, a yuj heb' winh ol ak' ganar, xchi winh schecab' Dios chi'. --¿Palta mach ol b'ab'laj yamanoch owal chi'? xchi winhaj Acab chi'. --Ha extoni, xchi winh checab' chi'."
        },
        {
            "number": "15",
            "text": "Yuj chi' ix smolb'ej 232 heb' winh kelemtac chi' winh. Ixlajwi chi' ix smolb'anpax heb' soldado winh ayek' ta', uque' mil heb' t'a smasanil."
        },
        {
            "number": "16",
            "text": "Chimk'ualil wal ix el heb', b'ab'el sb'at heb' winh kelemtac chi' yuj heb', haxo winhaj Ben-adad yet' 32 heb' winh rey ajun yet'oc, anheja' yuk'an anh heb' winh t'a yol scampamento. Ayic ix alji t'a winh yuj heb' soldado ayel yila' to ay juntzanh winak ix el t'a yol chonhab' Samaria,"
        },
        {
            "number": "17",
            "text": "ix yalan winh icha tik: Wach'chom t'a junk'olal ix elul heb', ma owal jun, yamec heb', pitzan heb' tzeyik'ancot heb' t'ayin t'a tik, xchi winh."
        },
        {
            "number": "18",
            "text": "Ha heb' winh kelemtac skolwaj t'a heb' yajal yaj t'a junjun chonhab' yic Israel chi', b'ab'el heb' winh, tzak'anoch masanil heb' soldado yuj heb' winh."
        },
        {
            "number": "19",
            "text": "Junjun heb' ix milancham junjun heb' sirio ajk'ol chi'. Yuj chi' ix b'at heb' sirio chi' elelal, haxo heb' israel ix b'at t'a spatic heb'. Axo winhaj Ben-adad chi', ix k'e winh t'a yib'anh schej yet' juntzanhxo heb' soldado, ix b'atcan heb' elelal."
        },
        {
            "number": "20",
            "text": "Ix ak'ji ganar heb' sirio chi' yuj heb' israel chi', ix yik'ancan nok' chej heb' yet' carruaje yic owal. Te niwan heb' sirio chi' ix chami."
        },
        {
            "number": "21",
            "text": "Ixlajwi chi' ix jax winh schecab' Dios chi' t'a winhaj Acab sreyal Israel chi', ix yalan winh: --Ha ticnaik scham wal a naani tas tzutej ak'anoch stz'acub' heb' winh a soldado tik, yujto ha t'a junxo ab'il yab' icha tik, sjax heb' sirio tik yak' owal ed' junelxo, xchi winh."
        },
        {
            "number": "22",
            "text": "Anheja' ix yalanpax heb' winh yajalil heb' soldado sirio chi' t'a winh sreyal chi' icha tik: --Ha juntzanh sdiosal heb' israel chi', sdiosal jolomtac witz. Yuj chi', ix onh yak' ganar heb'. Palta tato ha t'a panhquiltac skak' owal yet' heb', skak' ganar heb'."
        },
        {
            "number": "23",
            "text": "Mamin rey, a tas tza k'ulej ticnaik to maxtzac ak'och heb' winh rey tik yajaliloc heb' soldado, say sk'exul heb' winh."
        },
        {
            "number": "24",
            "text": "Tzak'anpaxoch heb' soldado icha sb'isul heb' ix ak'ji ganar chi', lajan tz'aj sb'isul heb' yet' nok' chej yet' pax carruaje. Slajwi chi' tzonh b'at cak' owal yet' heb' israel t'a lum panhquiltac chi', ol quilan b'ian tato manh ol cak' ganar heb', xchi heb'. Ix schaan yab' winhaj Ben-adad tas ix yal heb' chi'."
        },
        {
            "number": "25",
            "text": "Ayic ix ek' jun ab'il chi', ix yak'an lista heb' soldado winhaj Ben-adad chi', ix jawi heb' t'a chonhab' Afec yic syak'an owal heb' yet' heb' israel chi'."
        },
        {
            "number": "26",
            "text": "Anhejtona' ix yak'anpax lista sb'a heb' winh soldado israel chi', ix ak'ji syamk'ab' heb' yic sb'at heb' yak' owal yet' heb' sirio chi'. Ix b'at heb' israel chi', ix sb'oank'e scampamento heb' t'a yichanh heb' sirio chi'. Lajan wal yilji heb' icha chab'oc macte'al nok' chiwa, haxo pax heb' soldado yic heb' sirio chi' jun, majnaquel sat lum ak'lic chi' yuj heb'."
        },
        {
            "number": "27",
            "text": "Ha wal ta' ix jawi jun winh schecab' Dios t'a winhaj Acab sreyal Israel chi', ix yalan winh icha tik t'a winh: --Ha Jehová tz'alan icha tik: Yujto a heb' sirio tik ix alani to a in tik sDiosal in lum jolomtac witz, manh in sDiosaloc lum panhquiltac, yuj chi' a ticnaik ol wak'och juntzanh tzijtumal anima tik t'a yol a k'ab', icha wal chi' ol aj ojtacaneli to a in ton Jehová Dios in, xchi Jehová, xchi winh checab' chi'."
        },
        {
            "number": "28",
            "text": "Uque' k'ual tonhej ix ajek' heb' soldado sirio t'a yichanh heb' soldado israel chi', ix lajwi chi' ix syamanoch heb' yak'an owal. Ha t'a jun k'u chi' 100 mil soldado yic heb' sirio chi' sb'ey t'a yoc ix cham yuj heb' israel chi'."
        },
        {
            "number": "29",
            "text": "Axo juntzanhxo heb' soldado chi', ix b'at heb' elelal t'a chonhab' Afec. Axo smuroal jun chonhab' chi' ix cot lanhnaj t'a yib'anh heb', 27 mil heb' soldado ix el chi' ix chami. Ix pax lemnaj winhaj Ben-adad chi', ix k'och winh t'a jun chonhab' chi', tzuli tzek' winh sk'ub'ejel sb'ha t'a yoltac pat."
        },
        {
            "number": "30",
            "text": "Yuj chi' haxo heb' ayoch yajalil yet' winh ix alan t'ay icha tik: --Ix cab'i to a heb' winh sreyal Israel ay yok'elk'olal heb' winh, yuj chi' comonoc scha a k'ool skak'och pichul ya swa'i, skak'anoch lasu t'a ko jaj. Slajwi chi' b'at ko ch'oxan ko b'ha t'a winh sreyal Israel chi', talaj tz'ok' sk'ol winh t'ayonh, manh ol onh smilchamlaj winh, xchi heb' t'a winhaj Ben-adad chi'."
        },
        {
            "number": "31",
            "text": "Yuj chi' ix yak'anoch pichul heb' ya swa'i, ix yak'anoch lasu heb' t'a sjaj, ix b'at heb' sch'ox sb'ha t'a winh sreyal Israel chi', ix yalan heb': --Mamin rey, a winh a checab' aj Ben-adad, tzonh scheccot winh kal t'ayach, comonoc tz'ok' a k'ool max a milchamlaj winh, xchi heb'. Ix tak'wi winhaj Acab chi' t'a heb' icha tik: --¿Tom pitzanto winh jun? Ha t'a in sat, icha wuk'tac yaj winh, xchi winh."
        },
        {
            "number": "32",
            "text": "Te wach' ix yal winh rey chi' ix yab' heb', yuj chi' ix yal heb' icha tik: --Mamin rey, a winh uk'tac aj Ben-adad chi' pitzanto winh, xchi heb'. --B'at ik'eccot winh an, xchi winhaj Acab chi' t'a heb'. Yuj chi' ix jawi winhaj Ben-adad chi' t'a yichanh winh, ix yak'ank'e winh winh t'a yol scarruaje."
        },
        {
            "number": "33",
            "text": "Ixlajwi chi' ix yalan winhaj Ben-adad chi' icha tik: --Ha ticnaik a juntzanh chonhab' yik'nac ek' winh in mam t'a winh a mam, swak'xican t'ayach. Syal sb'at heb' a chonhwajum t'a Damasco icha sk'ulejnac heb' schonhwajum winh in mam chi' t'a Samaria, xchi winh. --Tato icha chi', ol ach wak'el t'a libre, xchi winhaj Acab chi'. Icha chi' ix aj sb'oan jun strato heb' chi'. Ixlajwi chi' ix pax winhaj Ben-adad chi'."
        },
        {
            "number": "34",
            "text": "Palta ay jun winh t'a skal heb' winh schecab' Jehová, a Jehová ix alan t'a winh, yuj chi' ix yal winh t'a jun winh yetb'eyum icha tik: --Ak' in echnaj in k'ana', xchi winh. Palta maj yal-laj sk'ool winh yetb'eyum winh chi'."
        },
        {
            "number": "35",
            "text": "Ix yalan winh schecab' Dios chi' t'a winh icha tik: --Yujto maj a k'anab'ajej tas ix yal Jehová, yuj chi' ayic ol ach el t'a in tz'ey tik, ay jun nok' choj ol ach milanchamoc, xchi winh. Ayic ix el winh chi' t'a stz'ey winh schecab' Dios chi', haxo t'a yol b'e ix elta jun nok' choj t'a winh, ix miljicham winh yuj nok'."
        },
        {
            "number": "36",
            "text": "Ixlajwi chi', ix schalan sb'a winh schecab' Dios chi' yet' junxo winh winak, ix yalanxi winh t'a winh icha tik: Ak' in echnajoc, xchi winh. Ha jun winh chi' ix mak'an winh schecab' Dios chi', ix lajwi winh."
        },
        {
            "number": "37",
            "text": "Ixlajwi chi' ix b'at winh schecab' Dios chi' smaclej winh rey t'a yol b'e. Ix sk'exanel sb'a winh, ix smusan sat winh t'a jun k'apac."
        },
        {
            "number": "38",
            "text": "Ayic wan yek'b'at winh rey chi' ta', te chaanh ix yal winh schecab' Dios chi': --Mamin rey, a in a checab' in tik, ix in b'at t'a owal. Ha t'a skal heb' soldado ix elta jun winh soldado ix yik'ancot jun winh ajk'ol winh t'ayin. Ix yalan winh t'ayin to tzin tanhwej jun winh chi'. Ix cham wal yalan winh tato swactejel winh ajk'ol chi', a inxo tzin cham sk'exuloc winh, mato yowalil swak' oxeoc arroba k'een plata."
        },
        {
            "number": "39",
            "text": "Palta mamin rey, a in tik yacb'an ay jab'oc tas wan in k'ulani, ix el lemnaj winh ajk'ol chi' t'ayin, xchi winh t'a winhaj Acab chi'. Ix tak'wi winhaj Acab sreyal Israel chi': --Munil a ach ix alk'eta a mul yet' tas ol elul t'a ib'anh yuj, xchi winh."
        },
        {
            "number": "40",
            "text": "Ixlajwi chi' ix yik'anel smusil sat winh schecab' Dios chi'. Axo ix yilan winh rey chi' to a jun winh chi' a junok heb' winh schecab' Dios."
        },
        {
            "number": "41",
            "text": "Ix yalan winh schecab' Dios chi': --Icha wal tik yalan Jehová: Ha ach tik ix actejb'at jun winh winak ix wala' to yowalil schami, yuj chi' a ach ol ach cham sk'exuloc winh, haxo a chonhab' ol satel sk'exuloc yic winh, xchi Jehová, xchi winh schecab' Dios chi'."
        },
        {
            "number": "42",
            "text": "Ixlajwi chi', ix b'atcan winhaj Acab chi' t'a Samaria, ix chab'axk'e sk'ool winh. Van schichon sk'ool winh ix ochcan winh t'a yol spalacio."
        }
    ]
}