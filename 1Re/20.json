{
    "chapter": "20",
    "verses": [
        {
            "number": "1",
            "text": "A vinhaj Ben-adad sreyal Siria, ix smolb'ej masanil eb' soldado vinh. Ay pax 32 eb' vinh rey junnhej ix yutej sb'a yed' vinh yed' pax schej eb' vinh yed' scarruaje eb' vinh yic oval. Ix javi eb' vinh yak' oval d'a chonhab' Samaria, ix och oyan eb' vinh d'a spatic jun chonhab' chi'."
        },
        {
            "number": "2",
            "text": "Ix yak'ancot schecab' eb' vinh d'a vinhaj Acab sreyal Israel, ix yalan eb' vinh icha tic: A vinhaj Ben-adad ix onh checancot ul cala':"
        },
        {
            "number": "3",
            "text": "Vic yaj masanil a b'eyumal, eb' ix etb'eyum te vach' yed' eb' uninal te vach', xchicot vinh, xchi eb' checab' chi'."
        },
        {
            "number": "4",
            "text": "Ix yalanb'at vinhaj Acab chi' d'a vinh icha tic: Mamin rey, ujocab' icha ix al chi'. A in tic yed' masanil tastac ay d'ayin icocab'i, xchib'at vinh."
        },
        {
            "number": "5",
            "text": "Ix jaxpax eb' checab' chi' d'a vinhaj Acab chi', ix yalanxi eb' icha tic: Icha tic ix yutej vinhaj Ben-adad yalanxicoti: Toxo ix valb'at d'ayach to vic yaj masanil a b'eyumal, eb' ix etb'eyum yed' pax eb' uninal."
        },
        {
            "number": "6",
            "text": "Anhejtona' yab' icha tic q'uik'an, svak'anb'at eb' yajalil eb' in soldado yic sb'at yilan eb' masanil tas ay d'a yol a palacio yed' yoltac spat eb' vinh ayoch yajalil ed'oc. Masanil tas ol snib'ej eb', ol yik'cot eb', xchi vinh, xchi eb' checab' chi'."
        },
        {
            "number": "7",
            "text": "Yuj chi' ix yavtancot masanil eb' yichamtac vinaquil chonhab' vinhaj Acab chi', ix yalan vinh d'a eb': --¿Tas tz'aj e naan a ex tic? A vinhaj Ben-adad chi' vannhej sayan vinh tas ol yutej onh yixtani, vach'chom a in tic toxo ix val d'a vinh to syal vak'an in b'eyumal, eb' ix vetb'eyum yed' eb' vuninal d'a vinh, xchi vinh."
        },
        {
            "number": "8",
            "text": "Ix yalan eb' ichamtac vinac chi' yed' masanil eb' chonhab': --Mamin rey, manh a cha ab' tas syalcot vinh chi' d'ayach, xchi eb'."
        },
        {
            "number": "9",
            "text": "Ix lajvi chi', ix yalan vinhaj rey Acab chi' d'a eb' schecab' vinhaj Ben-adad chi': --Alec d'a vinh rey vajal chi', ol in k'anab'ajej masanil tas ix yal vinh d'a sb'ab'elal, palta axo tas syalcot vinh d'ayin ticnaic, manhxo ol in k'anab'ajejlaj, xchib'at vinh. Icha chi' ix aj yalanxik'och eb' schecab' vinhaj Ben-adad chi'."
        },
        {
            "number": "10",
            "text": "Ix schecanxicot eb' schecab' vinh chi' junelxo d'a vinhaj rey Acab chi', ix yalancot vinh: Aocab' juntzanh dios tz'ak'anoch in yaelal tato max in satel Samaria chi' d'a junelnhej. Manh ol yab'laj sk'alemal yic syik'ancot jun jopoc yic junjun eb' in soldado, xchi vinh."
        },
        {
            "number": "11",
            "text": "Ix yalanxib'at vinhaj Acab chi' d'a vinhaj Ben-adad chi' icha tic: Manh smojoc syik'chaanh sb'a junoc mach to vanto sb'at d'a oval, icha junoc mach to vanxo sjaxi, xchib'at vinh."
        },
        {
            "number": "12",
            "text": "Van yuk'an anh vinhaj Ben-adad chi' yed' juntzanhxo eb' vinh rey ayek' yed' vinh d'a scampamento ayic ix yab'an vinh tas ix yal eb' checab' chi'. Yuj chi' ix yal vinh d'a eb' yajalil eb' soldado to syak' lista sb'a eb' yic syak'an oval yed' jun chonhab' chi'. Yuj chi' ix yak'an lista sb'a eb'."
        },
        {
            "number": "13",
            "text": "Yacb'an chi', ix javi jun vinh schecab' Dios d'a vinhaj Acab chi', ix yalan vinh: --A Jehová tz'alan icha tic: Scham val ilan jantac eb' ajk'ol chi', palta ol vak'och eb' d'a yol a k'ab' d'a jun k'u tic, yic vach' ol ojtaquejeli to a inton Jehová Dios in, xchi Jehová, xchi vinh checab' chi'."
        },
        {
            "number": "14",
            "text": "Ix tak'vi vinhaj Acab chi', ¿mach yuj ol ak'jococh eb' d'a yol in k'ab' chi'? xchi vinh. --A Jehová ix alani to a yuj eb' vinh quelemtac scolvaj yed' eb' yajal yaj d'a junjun chonhab' d'a yoltac a macb'en tic, a yuj eb' vinh ol ak' ganar, xchi vinh schecab' Dios chi'. --¿Palta mach ol b'ab'laj yamanoch oval chi'? xchi vinhaj Acab chi'. --A extoni, xchi vinh checab' chi'."
        },
        {
            "number": "15",
            "text": "Yuj chi' ix smolb'ej 232 eb' vinh quelemtac chi' vinh. Ix lajvi chi' ix smolb'anpax eb' soldado vinh ayek' ta', uque' mil eb' d'a smasanil."
        },
        {
            "number": "16",
            "text": "Chimk'ualil val ix el eb', b'ab'el sb'at eb' vinh quelemtac chi' yuj eb', axo vinhaj Ben-adad yed' 32 eb' vinh rey ajun yed'oc, anheja' yuk'an anh eb' vinh d'a yol scampamento. Ayic ix alji d'a vinh yuj eb' soldado ayel yila' to ay juntzanh vinac ix el d'a yol chonhab' Samaria,"
        },
        {
            "number": "17",
            "text": "ix yalan vinh icha tic: Vach'chom d'a junk'olal ix elul eb', ma oval jun, yamec eb', pitzan eb' tzeyik'ancot eb' d'ayin d'a tic, xchi vinh."
        },
        {
            "number": "18",
            "text": "A eb' vinh quelemtac scolvaj d'a eb' yajal yaj d'a junjun chonhab' yic Israel chi', b'ab'el eb' vinh, tzak'anoch masanil eb' soldado yuj eb' vinh."
        },
        {
            "number": "19",
            "text": "Junjun eb' ix milancham junjun eb' sirio ajk'ol chi'. Yuj chi' ix b'at eb' sirio chi' elelal, axo eb' israel ix b'at d'a spatic eb'. Axo vinhaj Ben-adad chi', ix q'ue vinh d'a yib'anh schej yed' juntzanhxo eb' soldado, ix b'atcan eb' elelal."
        },
        {
            "number": "20",
            "text": "Ix ak'ji ganar eb' sirio chi' yuj eb' israel chi', ix yik'ancan nok' chej eb' yed' carruaje yic oval. Te nivan eb' sirio chi' ix chami."
        },
        {
            "number": "21",
            "text": "Ix lajvi chi' ix jax vinh schecab' Dios chi' d'a vinhaj Acab sreyal Israel chi', ix yalan vinh: --A ticnaic scham val a naani tas tzutej ak'anoch stz'acub' eb' vinh a soldado tic, yujto a d'a junxo ab'il yab' icha tic, sjax eb' sirio tic yak' oval ed' junelxo, xchi vinh."
        },
        {
            "number": "22",
            "text": "Anheja' ix yalanpax eb' vinh yajalil eb' soldado sirio chi' d'a vinh sreyal chi' icha tic: --A juntzanh sdiosal eb' israel chi', sdiosal jolomtac vitz. Yuj chi', ix onh yak' ganar eb'. Palta tato a d'a panhquiltac scak' oval yed' eb', scak' ganar eb'."
        },
        {
            "number": "23",
            "text": "Mamin rey, a tas tza k'ulej ticnaic to maxtzac ak'och eb' vinh rey tic yajaliloc eb' soldado, say sq'uexul eb' vinh."
        },
        {
            "number": "24",
            "text": "Tzak'anpaxoch eb' soldado icha sb'isul eb' ix ak'ji ganar chi', lajan tz'aj sb'isul eb' yed' nok' chej yed' pax carruaje. Slajvi chi' tzonh b'at cak' oval yed' eb' israel d'a lum panhquiltac chi', ol quilan b'ian tato manh ol cak' ganar eb', xchi eb'. Ix schaan yab' vinhaj Ben-adad tas ix yal eb' chi'."
        },
        {
            "number": "25",
            "text": "Ayic ix ek' jun ab'il chi', ix yak'an lista eb' soldado vinhaj Ben-adad chi', ix javi eb' d'a chonhab' Afec yic syak'an oval eb' yed' eb' israel chi'."
        },
        {
            "number": "26",
            "text": "Anhejtona' ix yak'anpax lista sb'a eb' vinh soldado israel chi', ix ak'ji syamk'ab' eb' yic sb'at eb' yak' oval yed' eb' sirio chi'. Ix b'at eb' israel chi', ix sb'oanq'ue scampamento eb' d'a yichanh eb' sirio chi'. Lajan val yilji eb' icha chab'oc macte'al nok' chiva, axo pax eb' soldado yic eb' sirio chi' jun, majnaquel sat lum ak'lic chi' yuj eb'."
        },
        {
            "number": "27",
            "text": "A val ta' ix javi jun vinh schecab' Dios d'a vinhaj Acab sreyal Israel chi', ix yalan vinh icha tic d'a vinh: --A Jehová tz'alan icha tic: Yujto a eb' sirio tic ix alani to a in tic sDiosal in lum jolomtac vitz, manh in sDiosaloc lum panhquiltac, yuj chi' a ticnaic ol vak'och juntzanh tzijtumal anima tic d'a yol a k'ab', icha val chi' ol aj ojtacaneli to a in ton Jehová Dios in, xchi Jehová, xchi vinh checab' chi'."
        },
        {
            "number": "28",
            "text": "Uque' k'ual tonhej ix ajek' eb' soldado sirio d'a yichanh eb' soldado israel chi', ix lajvi chi' ix syamanoch eb' yak'an oval. A d'a jun k'u chi' 100 mil soldado yic eb' sirio chi' sb'ey d'a yoc ix cham yuj eb' israel chi'."
        },
        {
            "number": "29",
            "text": "Axo juntzanhxo eb' soldado chi', ix b'at eb' elelal d'a chonhab' Afec. Axo smuroal jun chonhab' chi' ix cot lanhnaj d'a yib'anh eb', 27 mil eb' soldado ix el chi' ix chami. Ix pax lemnaj vinhaj Ben-adad chi', ix k'och vinh d'a jun chonhab' chi', tzuli tz'ek' vinh sk'ub'ejel sb'a d'a yoltac pat."
        },
        {
            "number": "30",
            "text": "Yuj chi' axo eb' ayoch yajalil yed' vinh ix alan d'ay icha tic: --Ix cab'i to a eb' vinh sreyal Israel ay yoq'uelk'olal eb' vinh, yuj chi' comonoc scha a k'ool scak'och pichul ya sva'i, scak'anoch lasu d'a co jaj. Slajvi chi' b'at co ch'oxan co b'a d'a vinh sreyal Israel chi', talaj tz'ok' sk'ol vinh d'ayonh, manh ol onh smilchamlaj vinh, xchi eb' d'a vinhaj Ben-adad chi'."
        },
        {
            "number": "31",
            "text": "Yuj chi' ix yak'anoch pichul eb' ya sva'i, ix yak'anoch lasu eb' d'a sjaj, ix b'at eb' sch'ox sb'a d'a vinh sreyal Israel chi', ix yalan eb': --Mamin rey, a vinh a checab' aj Ben-adad, tzonh scheccot vinh cal d'ayach, comonoc tz'ok' a k'ool max a milchamlaj vinh, xchi eb'. Ix tak'vi vinhaj Acab chi' d'a eb' icha tic: --¿Tom pitzanto vinh jun? A d'a in sat, icha vuk'tac yaj vinh, xchi vinh."
        },
        {
            "number": "32",
            "text": "Te vach' ix yal vinh rey chi' ix yab' eb', yuj chi' ix yal eb' icha tic: --Mamin rey, a vinh uk'tac aj Ben-adad chi' pitzanto vinh, xchi eb'. --B'at iq'ueccot vinh an, xchi vinhaj Acab chi' d'a eb'. Yuj chi' ix javi vinhaj Ben-adad chi' d'a yichanh vinh, ix yak'anq'ue vinh vinh d'a yol scarruaje."
        },
        {
            "number": "33",
            "text": "Ix lajvi chi' ix yalan vinhaj Ben-adad chi' icha tic: --A ticnaic a juntzanh chonhab' yik'nac ek' vinh in mam d'a vinh a mam, svak'xican d'ayach. Syal sb'at eb' a chonhvajum d'a Damasco icha sk'ulejnac eb' schonhvajum vinh in mam chi' d'a Samaria, xchi vinh. --Tato icha chi', ol ach vaq'uel d'a libre, xchi vinhaj Acab chi'. Icha chi' ix aj sb'oan jun strato eb' chi'. Ix lajvi chi' ix pax vinhaj Ben-adad chi'."
        },
        {
            "number": "34",
            "text": "Palta ay jun vinh d'a scal eb' vinh schecab' Jehová, a Jehová ix alan d'a vinh, yuj chi' ix yal vinh d'a jun vinh yetb'eyum icha tic: --Ak' in echnaj in k'ana', xchi vinh. Palta maj yal-laj sk'ool vinh yetb'eyum vinh chi'."
        },
        {
            "number": "35",
            "text": "Ix yalan vinh schecab' Dios chi' d'a vinh icha tic: --Yujto maj a k'anab'ajej tas ix yal Jehová, yuj chi' ayic ol ach el d'a in tz'ey tic, ay jun nok' choj ol ach milanchamoc, xchi vinh. Ayic ix el vinh chi' d'a stz'ey vinh schecab' Dios chi', axo d'a yol b'e ix elta jun nok' choj d'a vinh, ix miljicham vinh yuj nok'."
        },
        {
            "number": "36",
            "text": "Ix lajvi chi', ix schalan sb'a vinh schecab' Dios chi' yed' junxo vinh vinac, ix yalanxi vinh d'a vinh icha tic: Ak' in echnajoc, xchi vinh. A jun vinh chi' ix mak'an vinh schecab' Dios chi', ix lajvi vinh."
        },
        {
            "number": "37",
            "text": "Ix lajvi chi' ix b'at vinh schecab' Dios chi' smaclej vinh rey d'a yol b'e. Ix sq'uexanel sb'a vinh, ix smusan sat vinh d'a jun k'apac."
        },
        {
            "number": "38",
            "text": "Ayic van yek'b'at vinh rey chi' ta', te chaanh ix yal vinh schecab' Dios chi': --Mamin rey, a in a checab' in tic, ix in b'at d'a oval. A d'a scal eb' soldado ix elta jun vinh soldado ix yik'ancot jun vinh ajk'ol vinh d'ayin. Ix yalan vinh d'ayin to tzin tanhvej jun vinh chi'. Ix cham val yalan vinh tato svactejel vinh ajk'ol chi', a inxo tzin cham sq'uexuloc vinh, mato yovalil svak' oxeoc arroba q'uen plata."
        },
        {
            "number": "39",
            "text": "Palta mamin rey, a in tic yacb'an ay jab'oc tas van in k'ulani, ix el lemnaj vinh ajk'ol chi' d'ayin, xchi vinh d'a vinhaj Acab chi'. Ix tak'vi vinhaj Acab sreyal Israel chi': --Munil a ach ix alq'ueta a mul yed' tas ol elul d'a ib'anh yuuj, xchi vinh."
        },
        {
            "number": "40",
            "text": "Ix lajvi chi' ix yik'anel smusil sat vinh schecab' Dios chi'. Axo ix yilan vinh rey chi' to a jun vinh chi' a junoc eb' vinh schecab' Dios."
        },
        {
            "number": "41",
            "text": "Ix yalan vinh schecab' Dios chi': --Icha val tic yalan Jehová: A ach tic ix actejb'at jun vinh vinac ix vala' to yovalil schami, yuj chi' a ach ol ach cham sq'uexuloc vinh, axo a chonhab' ol satel sq'uexuloc yic vinh, xchi Jehová, xchi vinh schecab' Dios chi'."
        },
        {
            "number": "42",
            "text": "Ix lajvi chi', ix b'atcan vinhaj Acab chi' d'a Samaria, ix chab'axq'ue sk'ool vinh. Van schichon sk'ool vinh ix ochcan vinh d'a yol spalacio."
        }
    ]
}