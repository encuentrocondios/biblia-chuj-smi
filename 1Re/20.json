{
    "chapter": "20",
    "verses": [
        {
            "number": "1",
            "text": "Ha vinhaj Ben-adad sreyal Siria, ix smolb'ej masanil eb' soldado vinh. Ay pax 32 eb' vinh rey junnhej ix yutej sb'a yet' vinh yet' pax schej eb' vinh yet' scarruaje eb' vinh yic oval. Ix javi eb' vinh yak' oval t'a chonhab' Samaria, ix och oyan eb' vinh t'a spatic jun chonhab' chi'."
        },
        {
            "number": "2",
            "text": "Ix yak'ancot schecab' eb' vinh t'a vinhaj Acab sreyal Israel, ix yalan eb' vinh icha tik: Ha vinhaj Ben-adad ix onh checancot ul cala':"
        },
        {
            "number": "3",
            "text": "Vic yaj masanil a b'eyumal, eb' ix etb'eyum te wach' yet' eb' uninal te wach', xchicot vinh, xchi eb' checab' chi'."
        },
        {
            "number": "4",
            "text": "Ix yalanb'at vinhaj Acab chi' t'a vinh icha tik: Mamin rey, ujocab' icha ix al chi'. Ha in tik yet' masanil tastac ay t'ayin icocab'i, xchib'at vinh."
        },
        {
            "number": "5",
            "text": "Ix jaxpax eb' checab' chi' t'a vinhaj Acab chi', ix yalanxi eb' icha tik: Icha tik ix yutej vinhaj Ben-adad yalanxicoti: Toxo ix valb'at t'ayach to wik yaj masanil a b'eyumal, eb' ix etb'eyum yet' pax eb' uninal."
        },
        {
            "number": "6",
            "text": "Anhejtona' yab' icha tik k'ik'an, svak'anb'at eb' yajalil eb' in soldado yic sb'at yilan eb' masanil tas ay t'a yol a palacio yet' yoltac spat eb' vinh ayoch yajalil ed'oc. Masanil tas ol snib'ej eb', ol yik'cot eb', xchi vinh, xchi eb' checab' chi'."
        },
        {
            "number": "7",
            "text": "Yuj chi' ix yavtancot masanil eb' yichamtac vinaquil chonhab' vinhaj Acab chi', ix yalan vinh t'a eb': --¿Tas tz'aj e naan a ex tik? Ha vinhaj Ben-adad chi' vannhej sayan vinh tas ol yutej onh yixtani, wach'chom a in tik toxo ix val t'a vinh to syal vak'an in b'eyumal, eb' ix vetb'eyum yet' eb' vuninal t'a vinh, xchi vinh."
        },
        {
            "number": "8",
            "text": "Ix yalan eb' ichamtac vinac chi' yet' masanil eb' chonhab': --Mamin rey, manh a cha ab' tas syalcot vinh chi' t'ayach, xchi eb'."
        },
        {
            "number": "9",
            "text": "Ixlajwi chi', ix yalan vinhaj rey Acab chi' t'a eb' schecab' vinhaj Ben-adad chi': --Alec t'a vinh rey vajal chi', ol in k'anab'ajej masanil tas ix yal vinh t'a sb'ab'elal, palta haxo tas syalcot vinh t'ayin ticnaic, manhxo ol in k'anab'ajejlaj, xchib'at vinh. Icha chi' ix aj yalanxik'och eb' schecab' vinhaj Ben-adad chi'."
        },
        {
            "number": "10",
            "text": "Ix schecanxicot eb' schecab' vinh chi' junelxo t'a vinhaj rey Acab chi', ix yalancot vinh: Aocab' juntzanh dios tz'ak'anoch in yaelal tato max in satel Samaria chi' t'a junelnhej. Manh ol yab'laj sk'alemal yic syik'ancot jun jopoc yic junjun eb' in soldado, xchi vinh."
        },
        {
            "number": "11",
            "text": "Ix yalanxib'at vinhaj Acab chi' t'a vinhaj Ben-adad chi' icha tik: Manh smojoc syik'chaanh sb'a junok mach to vanto sb'at t'a oval, icha junok mach to vanxo sjaxi, xchib'at vinh."
        },
        {
            "number": "12",
            "text": "Van yuk'an anh vinhaj Ben-adad chi' yet' juntzanhxo eb' vinh rey ayek' yet' vinh t'a scampamento ayic ix yab'an vinh tas ix yal eb' checab' chi'. Yuj chi' ix yal vinh t'a eb' yajalil eb' soldado to syak' lista sb'a eb' yic syak'an oval yet' jun chonhab' chi'. Yuj chi' ix yak'an lista sb'a eb'."
        },
        {
            "number": "13",
            "text": "Yacb'an chi', ix javi jun vinh schecab' Dios t'a vinhaj Acab chi', ix yalan vinh: --Ha Jehová tz'alan icha tik: Scham val ilan jantac eb' ajk'ol chi', palta ol vak'och eb' t'a yol a k'ab' t'a jun k'u tik, yic wach' ol ojtaquejeli to a inton Jehová Dios in, xchi Jehová, xchi vinh checab' chi'."
        },
        {
            "number": "14",
            "text": "Ix tak'vi vinhaj Acab chi', ¿mach yuj ol ak'jococh eb' t'a yol in k'ab' chi'? xchi vinh. --Ha Jehová ix alani to a yuj eb' vinh quelemtac skolwaj yet' eb' yajal yaj t'a junjun chonhab' t'a yoltac a macb'en tik, a yuj eb' vinh ol ak' ganar, xchi vinh schecab' Dios chi'. --¿Palta mach ol b'ab'laj yamanoch oval chi'? xchi vinhaj Acab chi'. --Ha extoni, xchi vinh checab' chi'."
        },
        {
            "number": "15",
            "text": "Yuj chi' ix smolb'ej 232 eb' vinh quelemtac chi' vinh. Ixlajwi chi' ix smolb'anpax eb' soldado vinh ayek' ta', uque' mil eb' t'a smasanil."
        },
        {
            "number": "16",
            "text": "Chimk'ualil val ix el eb', b'ab'el sb'at eb' vinh quelemtac chi' yuj eb', haxo vinhaj Ben-adad yet' 32 eb' vinh rey ajun yet'oc, anheja' yuk'an anh eb' vinh t'a yol scampamento. Ayic ix alji t'a vinh yuj eb' soldado ayel yila' to ay juntzanh vinac ix el t'a yol chonhab' Samaria,"
        },
        {
            "number": "17",
            "text": "ix yalan vinh icha tik: Wach'chom t'a junk'olal ix elul eb', ma oval jun, yamec eb', pitzan eb' tzeyik'ancot eb' t'ayin t'a tik, xchi vinh."
        },
        {
            "number": "18",
            "text": "Ha eb' vinh quelemtac skolwaj t'a eb' yajal yaj t'a junjun chonhab' yic Israel chi', b'ab'el eb' vinh, tzak'anoch masanil eb' soldado yuj eb' vinh."
        },
        {
            "number": "19",
            "text": "Junjun eb' ix milancham junjun eb' sirio ajk'ol chi'. Yuj chi' ix b'at eb' sirio chi' elelal, haxo eb' israel ix b'at t'a spatic eb'. Axo vinhaj Ben-adad chi', ix q'ue vinh t'a yib'anh schej yet' juntzanhxo eb' soldado, ix b'atcan eb' elelal."
        },
        {
            "number": "20",
            "text": "Ix ak'ji ganar eb' sirio chi' yuj eb' israel chi', ix yik'ancan nok' chej eb' yet' carruaje yic oval. Te niwan eb' sirio chi' ix chami."
        },
        {
            "number": "21",
            "text": "Ixlajwi chi' ix jax vinh schecab' Dios chi' t'a vinhaj Acab sreyal Israel chi', ix yalan vinh: --Ha ticnaic scham val a naani tas tzutej ak'anoch stz'acub' eb' vinh a soldado tik, yujto ha t'a junxo ab'il yab' icha tik, sjax eb' sirio tik yak' oval ed' junelxo, xchi vinh."
        },
        {
            "number": "22",
            "text": "Anheja' ix yalanpax eb' vinh yajalil eb' soldado sirio chi' t'a vinh sreyal chi' icha tik: --Ha juntzanh sdiosal eb' israel chi', sdiosal jolomtac vitz. Yuj chi', ix onh yak' ganar eb'. Palta tato ha t'a panhquiltac scak' oval yet' eb', scak' ganar eb'."
        },
        {
            "number": "23",
            "text": "Mamin rey, a tas tza k'ulej ticnaic to maxtzac ak'och eb' vinh rey tik yajaliloc eb' soldado, say sq'uexul eb' vinh."
        },
        {
            "number": "24",
            "text": "Tzak'anpaxoch eb' soldado icha sb'isul eb' ix ak'ji ganar chi', lajan tz'aj sb'isul eb' yet' nok' chej yet' pax carruaje. Slajvi chi' tzonh b'at cak' oval yet' eb' israel t'a lum panhquiltac chi', ol quilan b'ian tato manh ol cak' ganar eb', xchi eb'. Ix schaan yab' vinhaj Ben-adad tas ix yal eb' chi'."
        },
        {
            "number": "25",
            "text": "Ayic ix ek' jun ab'il chi', ix yak'an lista eb' soldado vinhaj Ben-adad chi', ix javi eb' t'a chonhab' Afec yic syak'an oval eb' yet' eb' israel chi'."
        },
        {
            "number": "26",
            "text": "Anhejtona' ix yak'anpax lista sb'a eb' vinh soldado israel chi', ix ak'ji syamk'ab' eb' yic sb'at eb' yak' oval yet' eb' sirio chi'. Ix b'at eb' israel chi', ix sb'oanq'ue scampamento eb' t'a yichanh eb' sirio chi'. Lajan val yilji eb' icha chab'oc macte'al nok' chiva, haxo pax eb' soldado yic eb' sirio chi' jun, majnaquel sat lum ak'lic chi' yuj eb'."
        },
        {
            "number": "27",
            "text": "Ha val ta' ix javi jun vinh schecab' Dios t'a vinhaj Acab sreyal Israel chi', ix yalan vinh icha tik t'a vinh: --Ha Jehová tz'alan icha tik: Yujto a eb' sirio tik ix alani to a in tik sDiosal in lum jolomtac vitz, manh in sDiosaloc lum panhquiltac, yuj chi' a ticnaic ol vak'och juntzanh tzijtumal anima tik t'a yol a k'ab', icha val chi' ol aj ojtacaneli to a in ton Jehová Dios in, xchi Jehová, xchi vinh checab' chi'."
        },
        {
            "number": "28",
            "text": "Uque' k'ual tonhej ix ajek' eb' soldado sirio t'a yichanh eb' soldado israel chi', ix lajvi chi' ix syamanoch eb' yak'an oval. Ha t'a jun k'u chi' 100 mil soldado yic eb' sirio chi' sb'ey t'a yoc ix cham yuj eb' israel chi'."
        },
        {
            "number": "29",
            "text": "Axo juntzanhxo eb' soldado chi', ix b'at eb' elelal t'a chonhab' Afec. Axo smuroal jun chonhab' chi' ix cot lanhnaj t'a yib'anh eb', 27 mil eb' soldado ix el chi' ix chami. Ix pax lemnaj vinhaj Ben-adad chi', ix k'och vinh t'a jun chonhab' chi', tzuli tzek' vinh sk'ub'ejel sb'ha t'a yoltac pat."
        },
        {
            "number": "30",
            "text": "Yuj chi' haxo eb' ayoch yajalil yet' vinh ix alan t'ay icha tik: --Ix cab'i to a eb' vinh sreyal Israel ay yoq'uelk'olal eb' vinh, yuj chi' comonoc scha a k'ool scak'och pichul ya sva'i, scak'anoch lasu t'a co jaj. Slajvi chi' b'at co ch'oxan co b'ha t'a vinh sreyal Israel chi', talaj tz'ok' sk'ol vinh t'ayonh, manh ol onh smilchamlaj vinh, xchi eb' t'a vinhaj Ben-adad chi'."
        },
        {
            "number": "31",
            "text": "Yuj chi' ix yak'anoch pichul eb' ya sva'i, ix yak'anoch lasu eb' t'a sjaj, ix b'at eb' sch'ox sb'ha t'a vinh sreyal Israel chi', ix yalan eb': --Mamin rey, a vinh a checab' aj Ben-adad, tzonh scheccot vinh cal t'ayach, comonoc tz'ok' a k'ool max a milchamlaj vinh, xchi eb'. Ix tak'vi vinhaj Acab chi' t'a eb' icha tik: --¿Tom pitzanto vinh jun? Ha t'a in sat, icha vuk'tac yaj vinh, xchi vinh."
        },
        {
            "number": "32",
            "text": "Te wach' ix yal vinh rey chi' ix yab' eb', yuj chi' ix yal eb' icha tik: --Mamin rey, a vinh uk'tac aj Ben-adad chi' pitzanto vinh, xchi eb'. --B'at iq'ueccot vinh an, xchi vinhaj Acab chi' t'a eb'. Yuj chi' ix javi vinhaj Ben-adad chi' t'a yichanh vinh, ix yak'anq'ue vinh vinh t'a yol scarruaje."
        },
        {
            "number": "33",
            "text": "Ixlajwi chi' ix yalan vinhaj Ben-adad chi' icha tik: --Ha ticnaic a juntzanh chonhab' yik'nac ek' vinh in mam t'a vinh a mam, svak'xican t'ayach. Syal sb'at eb' a chonhvajum t'a Damasco icha sk'ulejnac eb' schonhvajum vinh in mam chi' t'a Samaria, xchi vinh. --Tato icha chi', ol ach vaq'uel t'a libre, xchi vinhaj Acab chi'. Icha chi' ix aj sb'oan jun strato eb' chi'. Ixlajwi chi' ix pax vinhaj Ben-adad chi'."
        },
        {
            "number": "34",
            "text": "Palta ay jun vinh t'a skal eb' vinh schecab' Jehová, a Jehová ix alan t'a vinh, yuj chi' ix yal vinh t'a jun vinh yetb'eyum icha tik: --Ak' in echnaj in k'ana', xchi vinh. Palta maj yal-laj sk'ool vinh yetb'eyum vinh chi'."
        },
        {
            "number": "35",
            "text": "Ix yalan vinh schecab' Dios chi' t'a vinh icha tik: --Yujto maj a k'anab'ajej tas ix yal Jehová, yuj chi' ayic ol ach el t'a in tz'ey tik, ay jun nok' choj ol ach milanchamoc, xchi vinh. Ayic ix el vinh chi' t'a stz'ey vinh schecab' Dios chi', haxo t'a yol b'e ix elta jun nok' choj t'a vinh, ix miljicham vinh yuj nok'."
        },
        {
            "number": "36",
            "text": "Ixlajwi chi', ix schalan sb'a vinh schecab' Dios chi' yet' junxo vinh vinac, ix yalanxi vinh t'a vinh icha tik: Ak' in echnajoc, xchi vinh. Ha jun vinh chi' ix mak'an vinh schecab' Dios chi', ix lajvi vinh."
        },
        {
            "number": "37",
            "text": "Ixlajwi chi' ix b'at vinh schecab' Dios chi' smaclej vinh rey t'a yol b'e. Ix sq'uexanel sb'a vinh, ix smusan sat vinh t'a jun k'apac."
        },
        {
            "number": "38",
            "text": "Ayic van yek'b'at vinh rey chi' ta', te chaanh ix yal vinh schecab' Dios chi': --Mamin rey, a in a checab' in tik, ix in b'at t'a oval. Ha t'a skal eb' soldado ix elta jun vinh soldado ix yik'ancot jun vinh ajk'ol vinh t'ayin. Ix yalan vinh t'ayin to tzin tanhvej jun vinh chi'. Ix cham val yalan vinh tato svactejel vinh ajk'ol chi', a inxo tzin cham sq'uexuloc vinh, mato yowalil svak' oxeoc arroba q'uen plata."
        },
        {
            "number": "39",
            "text": "Palta mamin rey, a in tik yacb'an ay jab'oc tas van in k'ulani, ix el lemnaj vinh ajk'ol chi' t'ayin, xchi vinh t'a vinhaj Acab chi'. Ix tak'vi vinhaj Acab sreyal Israel chi': --Munil a ach ix alq'ueta a mul yet' tas ol elul t'a ib'anh yuj, xchi vinh."
        },
        {
            "number": "40",
            "text": "Ixlajwi chi' ix yik'anel smusil sat vinh schecab' Dios chi'. Axo ix yilan vinh rey chi' to a jun vinh chi' a junok eb' vinh schecab' Dios."
        },
        {
            "number": "41",
            "text": "Ix yalan vinh schecab' Dios chi': --Icha val tik yalan Jehová: Ha ach tik ix actejb'at jun vinh vinac ix vala' to yowalil schami, yuj chi' a ach ol ach cham sq'uexuloc vinh, haxo a chonhab' ol satel sq'uexuloc yic vinh, xchi Jehová, xchi vinh schecab' Dios chi'."
        },
        {
            "number": "42",
            "text": "Ixlajwi chi', ix b'atcan vinhaj Acab chi' t'a Samaria, ix chab'axq'ue sk'ool vinh. Van schichon sk'ool vinh ix ochcan vinh t'a yol spalacio."
        }
    ]
}