{
    "chapter": "6",
    "verses": [
        {
            "number": "1",
            "text": "Ayic 480 ab'ilxo yelta eb' israel d'a Egipto, chanhexo ab'il yoch vinhaj Salomón reyal, yic schab'ilxo ujal yoch jun ab'il chi', aton d'a uj scuch Zif, ix el yich sb'ochaj stemplo Jehová."
        },
        {
            "number": "2",
            "text": "A jun templo chi', a vinhaj Salomón ix alani to sb'oi yic tz'ik'jichaanh Jehová. 27 metro ix aj sk'atul, b'alunhe' metro ix aj yol schiquin, 13 metro yed' nanhalxo ix ajq'ue schaanhil."
        },
        {
            "number": "3",
            "text": "Axo yolxoelul sti', ay junxo macanh yool, b'alunhe' metro sat, lajan icha yol schiquin templo chi', axo jantac ayeluli, nanhal yoil metro."
        },
        {
            "number": "4",
            "text": "A sventenail templo chi', levnic ix ajcan sat d'a yool, axo d'a spatic lod'an."
        },
        {
            "number": "5",
            "text": "Ix b'ochajpaxoch lotzan jun pat, ix oymaj d'a scostiltac templo chi' yed' d'a junxo yol schiquin. Macquiltac ix aj yool, ata' sik'chaj tastac tz'ak'ji d'a Jehová."
        },
        {
            "number": "6",
            "text": "Oxe' piso ix ajq'uei: A b'ab'el piso, chab' metro yed' 25 centímetro ix aj slevanil sat. Axo schab'il piso, chab' metro yed' 70 centímetro ix aj sat. Axo yoxil piso, oxe' metro yed' 15 centímetro ix aj sat. Jab'jab'il ix utz' spimal scajonal sk'atul templo chi' d'a spatiqueli, yujto b'achquiltac ix ajcani yic vach' max olji spak'ul templo chi' b'aj tz'och spatzab'il jun pat chi'."
        },
        {
            "number": "7",
            "text": "A jantac q'uen q'ueen ix och d'a templo chi', tzeyb'il q'uen smasanil. Vach'xo yaj q'uen ayic ix javi q'ueen, yuj chi' manhxalaj b'aj ix ab'chaj sk'anh junoc q'uen mak'umpoj q'ueen, ma junoc q'uen tzeylab' q'uen, ma yalnhej tas q'uenal."
        },
        {
            "number": "8",
            "text": "A spuertail jun pat chi', a d'a stojolal co q'uexanh yic tzonh och d'a yol templo chi' ix cani. Axo sk'oochal sq'ue d'a juntzanhxo piso chi' tz'ek' oyoyoc."
        },
        {
            "number": "9",
            "text": "Ayic ix b'oel scajonal templo chi', ix och spatzab'il, axo te' nivac chemte' nab'a k'ute' ix em d'a yib'anh te'."
        },
        {
            "number": "10",
            "text": "Ayic ix b'ochaj jun pat d'a spatictac templo chi', chab' metro yed' 25 centímetro ix ajq'ue schanhil junjun piso. Ix och spatzab'il, ix k'och tenan te' d'a templo chi', nab'a k'ute' te' patzab' chi'."
        },
        {
            "number": "11",
            "text": "Ix lajvi chi', ix yalan Jehová d'a vinhaj Salomón chi' icha tic:"
        },
        {
            "number": "12",
            "text": "Yuj jun templo van a b'oan tic, sval d'ayach, tato tzach ochnhej tzak'an d'a spatic in k'ayb'ub'al yed' in checnab'il, tza k'anab'ajan smasanil, ol elk'och masanil tas valnac d'a vinhaj David vinh a mam."
        },
        {
            "number": "13",
            "text": "Ol in ajnhejek' d'a e cal a ex israel ex tic, manh ol ex vactejcani, xchi Jehová chi'."
        },
        {
            "number": "14",
            "text": "Ayic ix lajvi sb'oel templo ix schec b'ojoc vinhaj Salomón chi',"
        },
        {
            "number": "15",
            "text": "te vach' ix ajoch te' chemte' d'a sattac schanhil pak'anh d'a yool, nab'a k'ute' te' chemte' chi'. Ix b'atnhej te' d'a yich masanto ix q'uek'och te' d'a yalanh te' patzab'. Ix empax te' chemte' nab'a taj d'a yool."
        },
        {
            "number": "16",
            "text": "A d'a yol templo chi' d'a yichochi, ix macchaj jun cuarto, b'alunhe' metro ix aj yool d'a schanhil pak'anh. A te' chemte' ix och chi' d'ay, nab'a k'ute' te'. Ix b'atnhej te' d'a yich masanto ix q'uek'och te' d'a yalanh te' patzab'. A jun cuarto chi', aton jun lugar Yicnhej Jehová Yaji."
        },
        {
            "number": "17",
            "text": "Axo junxo macanh yol templo d'a yichanhelta jun cuarto chi', 18 metro ix ajcan spak'ultac."
        },
        {
            "number": "18",
            "text": "A te' chemte' ix och d'a yol templo chi', nab'a a te' k'ute'. Yoch'b'iloch yechel sat te te' yed' te' xumac yelvanub'oc sattac te'. Malaj junoc q'uen q'ueen chequel d'a yool chi'."
        },
        {
            "number": "19",
            "text": "Te vach' ix aj sb'o jun lugar Yicnhej Jehová Yaji, yujto ata' ix och te' scaxail strato Jehová chi'."
        },
        {
            "number": "20",
            "text": "A spak'ultac yool chi' schanhil, b'alunhe' metro ix aj junjun, b'alunhe' metro pax ix ajq'ue schaanhil. Ix ak'chajoch q'uen oro jay yaj stenchaj d'a sattac spak'ul chi' d'a yool. Ix b'ojipax jun altar nab'a k'ute', ix ochpax q'uen oro chi' d'ay."
        },
        {
            "number": "21",
            "text": "Ix ochpax q'uen oro chi' d'a te' chemte' ayoch d'a yol templo chi' smasanil. Axo q'uen cadena ix och d'a spuertail jun lugar Yicnhej Jehová Yaji, nab'a oro q'ueen."
        },
        {
            "number": "22",
            "text": "Syalelk'ochi, masanil yol templo chi', nab'a oro ix aji. Nab'a oro pax ix aj jun altar ay d'a spatiquelta sti' jun lugar Yicnhej Dios Yaj chi'."
        },
        {
            "number": "23",
            "text": "Ix yak'pax b'ojoc chab' yechel querubín vinh d'a te' olivo, ix ochcan d'a jun lugar Yicnhej Jehová Yaji. Nanhal yoil metro ix ajq'ue schaanhil junjun."
        },
        {
            "number": "24",
            "text": "Chab' metro yed' 25 centímetro ix ajel jenhan junjun sk'axil, yuj chi' nanhal yoil metro ix ajel jenhan sk'axil junjun eb' querubín chi' schab'il."
        },
        {
            "number": "25",
            "text": "Lajannhej yajel jenhan sk'axil eb' chi' schavanhil, lajan pax yilji eb'."
        },
        {
            "number": "26",
            "text": "Nanhal yoil metro ix ajq'ue schaanhil steel junjun eb'."
        },
        {
            "number": "27",
            "text": "Ix ak'jioch yechel eb' querubín chi' d'a yol jun lugar Yicnhej Jehová Yaji. Jenhanel sk'axil junjun eb', yuj chi' junjun snhi' sk'axil eb' sk'och tenan d'a junjun spak'ul yool chi'. Axo junjunxo sk'axil eb' schalaj sb'a d'a snanhal yol jun lugar chi'."
        },
        {
            "number": "28",
            "text": "Ix ak'chajoch q'uen oro jay yaj stenchaj d'a spatictac eb' querubín chi'."
        },
        {
            "number": "29",
            "text": "D'a masanil sattac spak'ul yol chab' cuarto ay d'a yol templo chi', ix ak'jioch yechel querubín, yechel te' palma yed' yechel xumaac yelvanub'oc."
        },
        {
            "number": "30",
            "text": "Ix ak'jipaxem q'uen oro jay yaj d'a yib'anh te' chemte' ayem d'a yol cuarto chi' schab'il."
        },
        {
            "number": "31",
            "text": "A te' spuertail jun lugar Yicnhej Jehová Yaj chi', chab' yaj te'. B'ob'il te' d'a te' olivo, axo yelvanub' te' yoch'b'ilochi, aton yechel querubín, te' palma yed' xumaac. A te' puerta chi' yed' yelvanub', ix ak'jioch q'uen oro d'a te' yed' d'a te' smarcoal te' linhjab'q'uei yed' d'a chab' te' utz'el tz'aj schaan sb'a d'a yib'anh te' puerta chi'."
        },
        {
            "number": "32",
            "text": "Ix ak'jipaxoch te' smarcoal sti' templo chi', anheja' a d'a te' olivo b'ob'il te', tojol ix ajek' k'atan te'. Axo te' spuertail ix och chi', a d'a te' taj ix b'oji te', chab' jenhan ix aj te'. Junjun jenhan te', anhejtona' linhanpax tz'aj spacchaj snanhal te'."
        },
        {
            "number": "33",
            "text": "Ix yoch'jipaxoch yelvanub' te': Aton yechel querubín, yechel te' palma yed' yechel xumaac. Ix ak'jipaxoch q'uen oro d'a te'."
        },
        {
            "number": "34",
            "text": "Ix b'ochajpaxoch smuroal templo chi', ix ek' oyan d'a spatictac. Ox tzol q'uen q'ueen tzeyb'il slatz'jiq'uei, axo d'a yib'anh q'ueen tz'ek' te' k'ute', ichanhej chi' ix aj sq'uei."
        },
        {
            "number": "35",
            "text": "Ix el yich yak'jiem yich stemplo Jehová d'a uj Zif ayic schanhil ab'il yoch vinhaj Salomón reyal."
        },
        {
            "number": "36",
            "text": "Axo d'a svajxaquil uj scuchan Bul, ayic yuxluchil ab'il yoch vinh reyal, ix b'oel jun templo chi' smasanil, icha val yaj yechel b'ob'ilcani. Uque' ab'il ix yak' sb'oi."
        }
    ]
}