{
    "chapter": "1",
    "verses": [
        {
            "number": "1",
            "text": "A in Judas in tic, yak'umal in servil Jesucristo. Vuk'tac in b'a yed' vinhaj Jacobo. Tzin tz'ib'ejb'at jun in carta tic d'ayex, a ex avtab'il exxo yuj co Mam Dios, xajan ex yuuj, tanhvab'il ex yuj Jesucristo."
        },
        {
            "number": "2",
            "text": "Ok'ocab' val sk'ol Dios d'ayex, yak'ocab' pax sjunk'olal yed' svach'k'olal d'ayex ta'."
        },
        {
            "number": "3",
            "text": "Ex xajanab'il vuuj, ijan in tz'ib'ejnacb'at jun in carta yic svalb'at d'ayex yuj co colnab'il. Axo ticnaic, ay jun más yovalil svalb'at d'ayex. Svalb'ati to tzeyak' val eyip yic max juvi juntzanh co k'ayb'ub'al ak'b'il d'ayonh d'a junelnhej a onh yic onhxo Dios tic."
        },
        {
            "number": "4",
            "text": "Svalb'at juntzanh tic d'ayex, yujto ay eb' tz'och d'a co cal d'a elk'altac. A eb' chi' te chuc eb'. Syal eb' icha tic: --Colchajnac onhxo yuj svach'k'olal Dios. Yuj chi', yalnhej tas chucal co gana, syalnhej co k'ulani, xchi eb'. Spatiquejcanel Jesucristo eb', anhejton Cajal yaji. Aton eb' chi' tz'ib'ab'ilcan yab'ixal d'a Slolonel Dios d'a peca', syalani to ol b'atcan eb' d'a syaelal."
        },
        {
            "number": "5",
            "text": "A jun svalb'at tic d'ayex, eyojtacxo, palta in gana tze nacot jab'oc ved'oc. A eb' vetchonhab' israel d'a peca', colchajnac el eb' smasanil d'a Egipto yuj Dios Cajal. Palta slajvi chi' tzijtum eb' yak'nac chamoc, yujto maj yak'och sk'ool eb' d'ay."
        },
        {
            "number": "6",
            "text": "Anhejtona' tze nacot tas ajnac juntzanh eb' ángel d'a peca', yujto yactejnaccan yopisio eb', yactannacpaxcan scajnub' eb'. Yuj chi' tzek'b'ilcan k'otan eb' d'a q'uen cadena d'a junelnhej. A ticnaic preso yaj eb' d'a scal q'uik'alq'uinal yuj Dios. Icha chi' yajcan eb' masanto ol ja jun k'ual te nivan yelk'ochi. Ato ta' ol ch'olb'itaj eb'."
        },
        {
            "number": "7",
            "text": "Anhejtona' tze nacot tas ajnac eb' aj Sodoma yed' eb' aj Gomorra yed' juntzanhxo chonhab' ay d'a slak'anil. Anhej ajmulal sk'ulejnac eb'. Sk'ulannac pax ajmulal eb' yed' eb' yetvinaquil. Icha yutejnac sb'a eb' ángel chi', icha chi' yutejnac pax sb'a eb'. A eb' chi', ch'oxnab'il yaj eb' d'a masanil anima ticnaic, yujto van yab'an syail eb' d'a cal k'ak' d'a junelnhej."
        },
        {
            "number": "8",
            "text": "Axo eb' ayoch d'a co cal ticnaic, anhej chucal naan yuj eb', yuj chi' syak'b'at sb'a eb' d'a scal. Malaj yelk'och spoder Dios d'a eb'. Tonhej sb'uchvaj eb' d'a eb' te nivac yelk'ochi."
        },
        {
            "number": "9",
            "text": "Sco nacot jun sat ángel scuchan Miguel. Ayic junel yak'nac oval yed' vinh diablo, ayic stelannac sb'a yed' vinh diablo chi' yuj snivanil vinhaj Moisés. A jun ángel chi', vach'chom te nivan spoder, palta maj stek'b'ejlaj sb'a sb'uchvaj d'a vinh diablo chi', maj scatab'ej paxlaj vinh. Tonhej yalnac icha tic: Aocab' Dios Cajal tzach cachani, xchinhej d'a vinh."
        },
        {
            "number": "10",
            "text": "Palta a eb' chi', tonhej scomon b'uchvaj eb' d'a junoc tas manh yojtacoc. Ay juntzanh tas yojtac eb' icha snaan junoc nok' nok' malaj spensar. A d'a juntzanh tic tonhej svach' juejel sb'a eb'."
        },
        {
            "number": "11",
            "text": "Ob'iltac eb', yujto lajan syutej sb'a eb' icha yutejnac sb'a vinhaj Caín. Yujnhej q'uen tumin schonhel sb'a eb', icha yutejnac sb'a vinhaj Balaam. Icha vinhaj Coré, satnac el vinh, yujto yak'nac oval vinh d'a spatic Dios, icha chi' ol aj satel eb' yuj spitalil."
        },
        {
            "number": "12",
            "text": "Q'uixvelal tz'ajoch eb' d'a e cal ayic tzex mol va'i yic tze ch'oxani to tze xajanej e b'a. Yujto comonnhej tz'och eb' vael d'a e cal, max xiv jab'oc eb'. Icha junoc tanhvum calnel anhej stanhvej sb'a, icha chi' syutej sb'a eb'. Icha taquinh asun tonhej sb'eyek' yuj ik', icha chi' yaj eb'. Lajan eb' icha junoc te te' max satanlaj d'a stiempoal. Tonhej stacjieli, schamel te'. Slajvi chi', stok'jiq'ueta te' smasanil yed' sch'anhal yib'. Svach' satel te' d'a junelnhej."
        },
        {
            "number": "13",
            "text": "Icha val yovaj a' mar sq'ue chulan, icha chi' yaj eb', yujto max yal scachjioch vaan eb'. Icha juntzanh svom a a' tz'elcan d'a stitac, jantac chucal yed'nac, icha chi' eb' yuj juntzanh tas q'uixvelal sk'ulej chi'. Icha junoc q'uen k'anal satb'at d'a sb'e, icha chi' yaj eb'. Lista yaj q'uik'alq'uinal b'aj yovalil ol k'ochcan eb' d'a junelnhej."
        },
        {
            "number": "14",
            "text": "A vinhaj Enoc, yuquilxo yinhtilal vinhaj Adán yaj vinh. A vinh aljinaccan yab'ixal eb' ayek' d'a co cal tic icha tic: Ol jax Cajalil, manh jantacoc smilal eb' yicxo yed'nac ayic ol jaxoc."
        },
        {
            "number": "15",
            "text": "Ato ta' ol ch'olb'itaj yaj eb' anima smasanil. Jantacnhej eb' chuc, ol ochcan yaelal d'a yib'anh eb' yuj smul, yujto chuc sk'ulej eb'. Syalanpax chucal eb' d'a spatic Dios Cajal, yujto te chuc spensar eb', xchinaccan vinhaj Enoc chi'."
        },
        {
            "number": "16",
            "text": "A eb' ay d'a co cal tic, malaj tas scha sk'ol eb', alum pecal eb'. Anhej tas snib'ej snivanil eb' sk'ulej. Tonhej ste iq'uejchaanh sb'a eb'. Yalxonhej mach syal eb' vach'il yujnhej to sgana eb' syak' ganar jab'oc tas d'a spatic eb'."
        },
        {
            "number": "17",
            "text": "Ex xajanab'il vuuj, naeccot juntzanh yalnacb'at eb' schecab' Cajal Jesús d'ayex icha tic:"
        },
        {
            "number": "18",
            "text": "A d'a jun slajvub' tiempoal, ay eb' comonnhej ol b'uchvajoc. Anhej juntzanh chucal sgana eb', a ol sb'eyb'alej eb', xchi eb'."
        },
        {
            "number": "19",
            "text": "Yuj eb' chi' ol spoj sb'a eb' yicxo Dios. Anhej d'a yic yolyib'anhq'uinal tic ayoch spensar eb'. Malaj Yespíritu Dios ayoch d'a eb'."
        },
        {
            "number": "20",
            "text": "Palta a ex xajanab'il ex vuuj, tek'an tzeyutej e b'a d'a juntzanh k'ayb'ub'al eyak'nacoch d'a e k'ool to yicnhej Dios yaji. Tzex lesalvi yed' spoder Yespíritu Dios."
        },
        {
            "number": "21",
            "text": "Naannhejocab' eyuuj to xajan ex yuj Dios yacb'an sco tanhvejec sja jun k'ual yic ol yak'an co q'uinal Cajal Jesucristo d'a junelnhej, yujto tz'ok' sk'ool d'ayonh."
        },
        {
            "number": "22",
            "text": "Co montejec eb' ay schab'k'olal, yic ol stek'b'ejxi sb'a eb'."
        },
        {
            "number": "23",
            "text": "Yed' pax eb' ichato ayb'at d'a cal k'ak', co colequelta eb'. Ichato van co nheranelta eb' d'a cal k'ak' chi'. Ay juntzanhxo eb' yovalil tz'ok' co k'ool yuuj, palta xivoc onhec d'a eb', yujto ay smay co juviel yuj eb'. Axo juntzanh chucal sk'ulej eb' chi', co yajequel smasanil icha co yajanel junoc pichul mictac."
        },
        {
            "number": "24",
            "text": "Junnhej ton Dios, aton co Columal. A tzonh tanhvani yic vach' A' ol onh ik'anb'at d'a yichanh, malaj co paltail ayic ol onh k'och d'a svach'ilal. Ol onh te tzalaj yed' ta'. Yuj Cajal Jesucristo, yuj chi' calec to a Dios te nivan svach'il, te nivan yelk'ochi, te ay spoder. Anhej Yajal d'a Smasanil. Ichataxon chi' yaji, ayic manto b'o yolyib'anhq'uinal tic. Anheja' icha pax chi' ticnaic. Anheja' icha pax chi' d'a b'aq'uinh. Amén."
        }
    ]
}