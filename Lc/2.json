{
    "chapter": "2",
    "verses": [
        {
            "number": "1",
            "text": "A d'a jun tiempoal chi', ix yaq'uelta jun órden vinhaj Augusto, aton vinh sat yajal d'a Roma, yic sq'ue vaan sb'isul masanil eb' anima d'a yol smacb'en Roma chi'."
        },
        {
            "number": "2",
            "text": "A vinhaj Cirenio ayoch gobernadoral d'a yol yic Siria ayic sb'ab'laj b'ischajnac eb' anima smasanil."
        },
        {
            "number": "3",
            "text": "Masanil eb' anima sacleminac yajcanb'ati, tzul yak' tz'ib'chaj sb'a eb' d'a schonhab'."
        },
        {
            "number": "4",
            "text": "Yuj chi' a vinhaj José, ix cot vinh d'a chonhab' Nazaret d'a yol yic Galilea, ix k'och vinh d'a chonhab' Belén d'a yol yic Judea, aton b'aj aljinac vinhaj David d'a peca', yujto a vinhaj José chi', a vinhaj David ay yinhtilal vinh."
        },
        {
            "number": "5",
            "text": "Ix b'at vinh d'a Belén yic syak' tz'ib'chaj sb'a vinh yed' ix María, aton ix ayxo strato yed' vinh, cuchb'iltooch yune' ix yuuj."
        },
        {
            "number": "6",
            "text": "Ayic ayek' eb' d'a Belén chi', ix k'och sk'ual yalji yune' ix chi'."
        },
        {
            "number": "7",
            "text": "Ata' ix alji jun sb'ab'el unin ix. Ix spich ix d'a sb'al, ix yak'anek' k'otan ix b'aj sva nok' chej, yujto manhxalaj b'aj colan d'a yol mesón."
        },
        {
            "number": "8",
            "text": "D'a slak'anil chonhab' Belén chi' ayek' juntzanh eb' vaymitum calnel."
        },
        {
            "number": "9",
            "text": "Elanhchamel ix ja jun yángel Dios Cajal d'a eb'. Ix ja copnaj stziquiquial Dios Cajal d'a spatic yichanh eb'. Ix te xivq'ue eb'."
        },
        {
            "number": "10",
            "text": "Ix yalan jun ángel chi' d'a eb' icha tic: --Manh ex xivoc yujto ved'nac jun vach' ab'ix d'ayex. Yuj jun ab'ix tic, ol tzalaj masanil anima."
        },
        {
            "number": "11",
            "text": "A d'a Belén, d'a schonhab' can vinhaj David, ata' ix alji jun e Columal q'uiq'ui, aton Cristo Cajal."
        },
        {
            "number": "12",
            "text": "Ol eyila', ayoch sb'al jun unin chi'. Ayek' d'a yol b'aj sva nok' chej, icha chi' ol aj snachajel eyuuj to a', xchi jun ángel chi'."
        },
        {
            "number": "13",
            "text": "A d'a jun rato chi', tzijtum eb' ángel ix cot d'a satchaanh ix ul sch'oxan sb'a eb' yed' junxo ángel chi', ix yalan vach' lolonel eb' d'a Dios. Ix yalan eb' icha tic:"
        },
        {
            "number": "14",
            "text": "Calec vach' lolonel d'a Dios ay d'a satchaanh. Ayocab' junk'olal d'a scal eb' anima b'aj ix sch'ox svach'k'olal, xchi eb' ángel chi'."
        },
        {
            "number": "15",
            "text": "Ayic toxo ix pax eb' ángel chi' d'a satchaanh, ix laj yalan junjun eb' tanhvum calnel chi' icha tic: --Coyec d'a Belén chi', b'at quilec tas ix uji ta', aton tas ix schec aljoc Cajalil d'ayonh, xchi eb'."
        },
        {
            "number": "16",
            "text": "Yelk'olal ix b'at eb'. Ix ilchaj ix María yed' vinhaj José yuj eb'. Ix yilan jun unin chi' eb', k'otanek' b'aj sva nok' chej."
        },
        {
            "number": "17",
            "text": "Ayic ix yilan eb', ix yalan eb' tas ix yal jun ángel chi' d'a eb'."
        },
        {
            "number": "18",
            "text": "Masanil eb' ix ab'ani, ix te sat sk'ool eb' yuj tas ix yal eb' chi'."
        },
        {
            "number": "19",
            "text": "Axo ix María chi', tonhej ix yab'can juntzanh chi' ix, ix ste naub'tanhan ix."
        },
        {
            "number": "20",
            "text": "A eb' tanhvum calnel chi', ix meltzajxi eb', ix yalan vach' lolonel eb' d'a Dios. Ix yak'an yuj diosal eb' d'ay yuj masanil tas ix yab' eb' yed' yuj tas ix yil eb', yujto ix elk'och masanil icha ix alji d'a eb'."
        },
        {
            "number": "21",
            "text": "Ucub'ixitax chi', ix ak'ji circuncidar jun unin chi'. JESÚS ix sb'iejcani, aton jun b'i chi' ix aljican d'a ix María yuj jun ángel atax yic manto scuchoch ix."
        },
        {
            "number": "22",
            "text": "Ay juntzanh checnab'il yalnaccan vinhaj Moisés to sk'anab'ajej eb' ix tz'alji yune', yic vach' scan eb' ix d'a yichanh ley. D'a sk'ual yic sk'anab'ajan jun checnab'il chi' ix, ix yik'anb'at Jesús eb' d'a chonhab' Jerusalén yic syak'anoch jun unin chi' eb' d'a yol sk'ab' Dios Cajal."
        },
        {
            "number": "23",
            "text": "Ix sk'ulej jun tic eb' yujto icha tic tz'ib'yajcan d'a sley Dios Cajal chi': “Junjun vinac unin sb'ab'laj alji, a tz'ak'ji yicoc Dios Cajal,” xchi."
        },
        {
            "number": "24",
            "text": "Ix b'at eb' b'ian, ix yak'an jun silab' eb' d'a Dios icha silab' eb' meb'a' syak'a', icha tas syal sley Dios chi': “Yovalil tz'ak'ji chavanhoc nok' cuvajte', mato chavanhoc nok' paramuch,” xchi."
        },
        {
            "number": "25",
            "text": "A d'a jun tiempoal chi', ay jun vinh cajan d'a Jerusalén scuch Simeón. Te tojol sb'eyb'al jun vinh chi'. Slesalvi vinh d'a Dios. Van stanhvan vinh sk'och sk'ual yic ol colchaj chonhab' Israel chi'. Ayoch Yespíritu Dios d'a vinh."
        },
        {
            "number": "26",
            "text": "Yalnac Dios d'a vinh to manto ol cham vinh masanto ol yil Cristo vinh, aton ol checjoccot yuj Cajalil."
        },
        {
            "number": "27",
            "text": "Aton jun vinh tic ix checjib'at yuj Yespíritu Dios d'a yamaq'uil templo. Ayek' vinh ta' ix ik'jicot Jesús d'a yol yamaq'uil templo chi' yuj vinh tz'alji smamoc chi' yed' ix snun, yic sk'anab'ajej eb' tas syal ley."
        },
        {
            "number": "28",
            "text": "Axo vinhaj Simeón chi' ix chelanq'ue jun unin chi', ix yalan vach' lolonel vinh d'a Dios. Ix yalan vinh:"
        },
        {
            "number": "29",
            "text": "Mamin Vajal, syalxo in cham d'a junk'olal ticnaic, yujto ix elk'och tas ix al d'ayin a in a checab' in tic."
        },
        {
            "number": "30",
            "text": "Ix yil val in sat sjavican vinh Colvajvum tic."
        },
        {
            "number": "31",
            "text": "Aton vinh tic ix ak' yopisio d'a yichanh eb' anima smasanil d'a yolyib'anhq'uinal tic."
        },
        {
            "number": "32",
            "text": "A vinh tic ol ak'an saquilq'uinal d'a eb' manh israeloc. Axo jun a chonhab' Israel, te nivan ol aj yelk'och yuj vinh, xchi vinh."
        },
        {
            "number": "33",
            "text": "Axo vinhaj José yed' ix María, ix te sat sk'ool eb' yuj tas ix yalcan vinhaj Simeón chi' yuj jun unin chi'."
        },
        {
            "number": "34",
            "text": "Ix lajvi chi', ix sk'anan svach'k'olal Dios vinh d'a yib'anh eb', ix yalan vinh d'a ix María, ix snun Jesús chi' icha tic: --Ina jun unin tic, chequeltaxon yaji to nivan eb' quetisraelal ol somchajel spensar yuuj. Tzijtum pax eb' ol b'o spensar yuuj. A' ol ch'oxanoc tas sgana Dios d'a eb', palta tzijtum eb' ol paticaneloc."
        },
        {
            "number": "35",
            "text": "Icha chi' ol aj scheclajelta tas sna junjun anima. A ach tic, ol ja jun k'ual ol ochcan pitz'an cusk'olal d'a a pixan. Ichato ol tecchajoch junoc q'uen espada d'a a pixan, xchi vinhaj Simeón chi'."
        },
        {
            "number": "36",
            "text": "Ay pax jun ix ix ta' scuch Ana. A jun ix chi' syalel slolonel Dios ix. A vinh smam ix scuchan Fanuel, yinhtilal vinhaj Aser. Te chichimxo ix. Uninto ix snupnajnac ix, uque' ab'il ix yik'laj sb'a eb', ix cham vinh yetb'eyum ix."
        },
        {
            "number": "37",
            "text": "84 ab'ilxo scan ix. Max yactejcan stemplo Dios ix, syak'nhej servil Dios Cajal ix d'a k'ual, d'ak'val, d'a tzek'ojk'olal yed' d'a lesal."
        },
        {
            "number": "38",
            "text": "D'a jun rato chi' ix k'och ix b'aj ayek' eb' chi'. Ix yak'an yuj diosal ix d'a Dios, ix och ijan ix yalanel yab'ixal Jesús chi' d'a masanil eb' van stanhvan scolchajel chonhab' Jerusalén chi'."
        },
        {
            "number": "39",
            "text": "Ayic ix lajvi sk'anab'ajan juntzanh sleyal alb'ilcan yuj Dios Cajal eb', ix pax eb' d'a schonhab' scuch Nazaret, aton jun ay d'a yol yic Galilea."
        },
        {
            "number": "40",
            "text": "Axo jun unin chi', ipan yel q'uinal d'ay, van sq'uib'i, van sjelanb'i, ay val och svach'k'olal Dios d'ay."
        },
        {
            "number": "41",
            "text": "A vinh tz'alji smamoc Jesús chi' yed' ix snun, junjun ab'il xid'ek' eb' d'a Jerusalén yuj q'uinh yic snajicoti tas aj yelnaccot eb' israel d'a Egipto."
        },
        {
            "number": "42",
            "text": "Axo ix tz'acvi slajchavil ab'il sq'uinal Jesús, ix b'atxi eb' d'a Jerusalén d'a q'uinh chi' ichataxon sleyal."
        },
        {
            "number": "43",
            "text": "Ayic ix lajvi jun q'uinh chi', ix paxta eb'. Axo yune' quelem Jesús, ix can d'a Jerusalén, max snalaj ix snun yed' vinhaj José tato ix cani."
        },
        {
            "number": "44",
            "text": "A snaan eb' to tzak'an yed' juntzanhxo eb' tzijtumal anima. Yuj chi', jun k'ual ix b'ey eb'. Axo ix sayanek' eb' d'a scal eb' sk'ab' yoc yed' eb' yamigo,"
        },
        {
            "number": "45",
            "text": "malaj. Yuj chi', ix meltzajxi eb' d'a Jerusalén chi' sayxi."
        },
        {
            "number": "46",
            "text": "Ato d'a schab'jial ix ilchaj yuj eb' d'a yamaq'uil stemplo Dios, k'ojanem d'a scal juntzanh eb' vinh k'ayb'um d'a ley Moisés, van smaclan yab'i tas syal eb' vinh, sk'anb'anpax yab' d'a eb' vinh."
        },
        {
            "number": "47",
            "text": "Masanil eb' ix ab'an sloloni, ix te och q'uelan eb', yujto te nhican, te jelan pax spacani."
        },
        {
            "number": "48",
            "text": "Axo ix yilan eb' smam snun chi', ix te sat sk'ool eb'. Axo ix snun chi' ix alani: --Ach vune', ¿tas yuj icha tic tzonh utej? A vinh a mam tic yed' in, te ilk'olal caji, van ach co sayaneq'ui, xchi ix d'ay."
        },
        {
            "number": "49",
            "text": "Ix tak'vi Jesús d'a ix icha tic: --¿Tas yuj tzin e sayeq'ui? ¿Tom manh eyojtacoc to yovalil a smunlajel in Mam tzul in b'o'o? xchi."
        },
        {
            "number": "50",
            "text": "Palta maj nachajel-laj yuj eb' tas ix yala'."
        },
        {
            "number": "51",
            "text": "Ichato chi' ix paxta yed' eb' d'a Nazaret, ix sk'anab'ajan tas ix yal eb'. Axo ix snun chi', ix can juntzanh chi' d'a spensar ix, ix ste naub'tanhan ix."
        },
        {
            "number": "52",
            "text": "Vannhej sq'uib' Jesús chi', ipan yaj spensar. Stzalaj val Dios yed'oc, stzalaj pax eb' anima yed'oc."
        }
    ]
}