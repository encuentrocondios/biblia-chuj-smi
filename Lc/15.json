{
    "chapter": "15",
    "verses": [
        {
            "number": "1",
            "text": "Masanil eb' winh tecumel alcabar yet' juntzanhxo eb' te chuk t'a yol sat eb' anima, ix k'och eb' t'a stz'ey Jesús smaclej yab' tas syala'."
        },
        {
            "number": "2",
            "text": "Yuj chi' a eb' winh fariseo yet' eb' winh k'ayb'um t'a ley Moisés, b'uchumtac slolon eb' winh t'a spatic Jesús chi', ix yalan eb' winh: --Ha jun winh tik schanhej eb' chuk sb'eyb'al winh sk'och t'ay. Ina sva winh yet' eb', xchi eb' winh."
        },
        {
            "number": "3",
            "text": "Yuj chi' ix yal jun ch'oxnab'il tik Jesús t'a eb' winh:"
        },
        {
            "number": "4",
            "text": "--Q'uinaloc ay junok winh t'a e cal tik ay cienoc nok' scalnel. Tato ay junok nok' satcani, skan nok' yetb'eyum nok' chi' t'a junok ak'lic, sb'at winh say nok' satcan chi', masanto schax nok' yuj winh."
        },
        {
            "number": "5",
            "text": "Axo schaxk'och nok' chi', schelancot nok' winh. Ste tzalaj val winh."
        },
        {
            "number": "6",
            "text": "Ayic sk'ochxi winh t'a spat, syavtancot eb' yamigo winh yet' eb' ay t'a slak'anil. Syalan winh t'a eb': Tzalajanhec ved'oc, yujto ix sat jun nok' in calnel. Palta toxo ix ilchajxi nok' vuuj, xchi winh t'a eb'."
        },
        {
            "number": "7",
            "text": "Anhejtona', q'uinaloc ay 99-oc anima, toxonton tojol spensar, manh yovaliloc sna sb'a eb' snaani, malaj tzalajk'olal t'a satcha’anh yuj eb'. Palta a in swal t'ayex, tato ay junok malaj swach'il sb'eyb'al, sna sb'a yuj smul, yelxo val niwan tzalajk'olal yuj jun chi' t'a satcha’anh."
        },
        {
            "number": "8",
            "text": "Q'uinaloc ay junok ix ix ay lajunheoc stumin. Tato satb'at junok, syak'och staj ix, slaj smesanelta yol spat ix. Syak' val sgana ix sayani masanto tz'ilchaji."
        },
        {
            "number": "9",
            "text": "Axo schax q'uen yuj ix, smolb'an eb' ix swach'k'ool ix yet' eb' ay t'a slak'anil ix. Syalan ix t'a eb': Tzalajanhec ved'oc, yujto ay jun q'uen in tumin ix sati. Axo ticnaic, ix chax q'uen vuuj, xchi ix t'a eb'."
        },
        {
            "number": "10",
            "text": "Val yel swal t'ayex, icha pax chi' stzalaj Dios yet' eb' yángel t'a satcha’anh yuj junok anima chuk sb'eyb'al sna sb'ha t'a smul, xchi Jesús."
        },
        {
            "number": "11",
            "text": "Ix yalanpax junxo ab'ix tik Jesús: --Ay jun winh ay chavanh yuninal."
        },
        {
            "number": "12",
            "text": "Ha winh tzak'an unin ix alan t'a winh smam icha tik: Mamin, pojcan snanhal tastac ol ak'kan t'ayonh ato syala' jantac ol ak' t'ayin, xchi winh. Yuj chi', a winh mamab'il chi' ix pojancan t'a eb' winh."
        },
        {
            "number": "13",
            "text": "Jayeanto k'ual chi', ix laj schonhanel tastac ix ak'jican t'a winh yuj smam chi', ix b'at winh t'a junxo chonhab' te najat. Ata' ix b'at slajel stumin winh t'a juntzanh chukal."
        },
        {
            "number": "14",
            "text": "Ayic toxo ix lajviel q'uen tumin chi', ix ja jun niwan vejel t'a jun chonhab' chi'. Manhxalaj tas sva winh, syak' val techaj vejel winh."
        },
        {
            "number": "15",
            "text": "Yuj chi' ix b'at sk'an munlaj sb'a winh t'a jun winh ay t'a chonhab' chi'. Axo winh ix checanb'at winh t'a jun sluum tanhvoj chitam."
        },
        {
            "number": "16",
            "text": "Scham winh yuj vejel, yuj chi' ix snib'ej winh yab'lej tas syab'lej nok' chitam chi', palta malaj mach tz'ak'an jab'oc tas t'a winh."
        },
        {
            "number": "17",
            "text": "Ichato chi' ix snaan sb'a winh: ¿Tas yuj icha tik tzin k'ulej, svak'cham in b'a yuj vejel t'a tik, axom t'a winh in mam jantac am tas sva eb' smajan winh, syak' sobre tas sva eb'?"
        },
        {
            "number": "18",
            "text": "Más wach' tzin pax b'aj ay winh in mam chi'. Ol valan t'a winh: Mamin, ix och in mul d'ha Dios yet' t'ayach."
        },
        {
            "number": "19",
            "text": "Manhxo in al uninaloc. Ichocab' junok a majan tzin ajcani, xin chama, xchi winh."
        },
        {
            "number": "20",
            "text": "Ix meltzaj winh b'ian. Najatto van scot winh, ix yilanb'at winh smam winh chi', ix te ok' sk'ool winh t'a winh. Ix b'at lemnaj winh schacot winh. Ix och lak'naj winh t'a winh, ix stz'ub'anelta sti' winh t'a tzalajk'olal."
        },
        {
            "number": "21",
            "text": "Ix yalan winh t'a winh smam chi': Mamin, ix och in mul d'ha Dios yet' t'ayach. Manhxo smojoc tzin al uninaloc, xchi winh."
        },
        {
            "number": "22",
            "text": "Axo winh mamab'il chi' ix alan t'a eb' smajan: Lemec, iq'ueccot jun mojoc pichul te wach', tzeyak'anoch t'a winh vuninal tik. Tzeyak'anpax och junok colk'ab' t'a sk'ab' winh, tzeyak'anoch xanhab' winh."
        },
        {
            "number": "23",
            "text": "Slajvi chi', tzeyik'ancot junok nok' yune' vacax, aton nok' te b'ak'uech, tze milancham nok'. To ol och jun niwan vael, ol cak'anoch q'uinh."
        },
        {
            "number": "24",
            "text": "Yujto a winh vuninal tik, chamnacxo winh in naani, palta tob'an pitzan winh. Satnacb'at winh, haxo ticnaic ix jax winh t'ayin, xchi winh. Ichato chi', ix syamanoch eb' yak'anoch q'uinh chi'."
        },
        {
            "number": "25",
            "text": "Axo winh b'ab'el unin, ayb'at winh t'a smunlajel. Axo ix jax winh, ix yab'an winh ayoch son, van yek' eb' chanhal."
        },
        {
            "number": "26",
            "text": "Yuj chi' ix yavtancot jun smajan winh smam winh chi', ix sk'anb'an winh t'ay: ¿Tas yuj ayoch jun q'uinh tik? xchi winh."
        },
        {
            "number": "27",
            "text": "Yuj winh uk'tac ix jaxi. Ha winh a mam ix checan miljoccham nok' yune' vacax b'ak'uech, yujto wach' sk'ool winh ix jax winh, malaj tas ix ik'an winh, xchi jun majan chi' t'a winh."
        },
        {
            "number": "28",
            "text": "Yuj chi' ix cot yoval winh. Manhxalaj sgana winh yoch t'a yol pat. Yuj chi' ix elta winh smam winh chi', ix och ijan winh smontan winh yic tz'och winh."
        },
        {
            "number": "29",
            "text": "Palta ix yalan winh t'a winh smam chi': Ojtac jantacxo tiempo tzin munlaji, malaj b'aj ix in pitej in b'a t'ayach. Manta b'aj tzak' junok nok' yune' chiva yic svak'och in q'uinh yet' eb' vamigo."
        },
        {
            "number": "30",
            "text": "Axo ticnaic ix jax winh uninal xid' satanel a tumin yet' eb' ix ajmul ix. Axo yuj winh tza milancham nok' vacax b'ak'uech, xchi winh t'a winh smam chi'."
        },
        {
            "number": "31",
            "text": "Axo ix yalan winh smam winh chi': Ach vuninal, ay achnhej ek' ved'oc. Masanil tas ay t'ayin icnhej yaji."
        },
        {
            "number": "32",
            "text": "Yuj chi' smoj ton cak'an och q'uinh yic tzonh tzalaji. Yujto a winh uk'tac tik, chamnacxo winh co naani, tob'an pitzan winh. Satnac b'at winh, palta ix jax winh t'ayin, xchi winh mamab'il chi', xchi Jesús."
        }
    ]
}