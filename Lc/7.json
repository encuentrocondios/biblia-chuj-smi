{
    "chapter": "7",
    "verses": [
        {
            "number": "1",
            "text": "Ayic ix lajwi sk'ayb'an heb' anima Jesús, ix k'och t'a chonhab' Capernaum."
        },
        {
            "number": "2",
            "text": "Ata' ay jun winh yajal soldado romano, ay jun winh schekab' winh te xajan yuj, palta te penaay winh, wan scham winh."
        },
        {
            "number": "3",
            "text": "Ayic ix yab'an yab'ixal Jesús winh, ix schekancot juntzanh heb' winh ichamtac winak israel winh, b'at yalan heb' winh t'a Jesús yic scot yak' b'oxoc winh schekab' winh chi'."
        },
        {
            "number": "4",
            "text": "Ayic ix ilchaj Jesús yuj heb' winh, ix och ijan heb' winh yalani: --Smoj ton tza col winh,"
        },
        {
            "number": "5",
            "text": "yujto xajan ko chonhab' tik yuj winh. Ha winh ix ak'an tumin ayic ix b'o spatil ko culto."
        },
        {
            "number": "6",
            "text": "Yuj chi', ix b'at Jesús yet' heb' winh. Vanxo sk'och heb' t'a slak'anil spat winh, haxo winh ix chekancot juntzanh heb' yamigo yal t'a Jesús icha tik: --Ix yalcot winh yajal soldado icha tik: Mamin, mokab' ixtej a b'a a ja t'ayin, yujto manh in mojoc tzach och t'a yol in pat."
        },
        {
            "number": "7",
            "text": "Yuj chi' in q'uixwi ach in sayaneq'ui. Tonhejokab' tzala', ol b'oxoc sk'ool winh in chekab' tik uuj."
        },
        {
            "number": "8",
            "text": "Vojtak to a in tik ayin t'a yalanh smandar winh tzin ak'an mandar, ay pax heb' soldado ayoch t'a yalanh in mandar. Tato swal t'a junok: Ixic, ta xin xchi, sb'atnhej. Swalanpax t'a junocxo: Cotanh, ta xin xchi, scotnhej. Tato tzin chec sk'ulej junok tas junok in chekab', sk'ulejnhej. Icha swutej wak'an mandar heb' chi', icha chi' tzutej ak'an mandar smasanil tas a ach tik, xchicot winh, xchi heb'."
        },
        {
            "number": "9",
            "text": "Ayic ix yab'an jun chi' Jesús, ix te sat sk'ool yuj winh, ix och k'elan t'a juntzanh heb' anima tzak'anoch yuj, ix yalan t'a heb': --Val yel, manta b'aj swil junok t'a skal heb' quetisraelal tzin ak'anoch t'a sk'ool icha jun winh tik, xchi Jesús."
        },
        {
            "number": "10",
            "text": "Ayic ix jax heb' schekab' winh yajal soldado chi', ix yilan heb' to wach'xo sk'ol winh penaay chi'."
        },
        {
            "number": "11",
            "text": "Ixlajwi chi', ix b'at Jesús t'a jun chonhab' scuch Naín, tzijtum heb' sk'ayb'um ix b'at yet'oc yet' jantac pax heb' anima."
        },
        {
            "number": "12",
            "text": "Axo yic wan sk'och heb' t'a jun chonhab' chi', ix yilan heb', wan b'at smucchaj jun chamnac. Tzijtum heb' ay t'a jun chonhab' chi' ed'jinac. Ha winh ix cham chi', aton jun pitanh yune' jun ix chamnac yetb'eyum."
        },
        {
            "number": "13",
            "text": "Ayic ix yilanoch ix snun winh chamnac chi' Jesús, ix ok' sk'ol t'a ix, ix yalan t'a ix: --Manh ach ok'oc, xchi t'a ix."
        },
        {
            "number": "14",
            "text": "Ix snitzanoch sb'a Jesús t'a stz'ey b'aj ayek' b'akhan jun chamnac chi', ix yak'anek' sk'ab' t'a yib'anh. Ix och waan heb' b'akhjinac chi'. Ix yalan Jesús t'ay: --Ach quelem, a in swal t'ayach: Q'ueanh waan, xchi."
        },
        {
            "number": "15",
            "text": "Axo winh quelem chi', ix k'ex k'ojan winh, ix och ijan winh sloloni. Axo Jesús ix ak'anxikan winh t'a ix snun chi'."
        },
        {
            "number": "16",
            "text": "Ayic ix yilan jun chi' heb', ix xivk'e heb', ix och ijan heb' yalan wach' lolonel d'ha Dios, ix yalan heb': --Ay jun schekab' Dios ix checlaj t'a ko kal tik, te niwan yelk'ochi, xchi heb'. Ix yalanpax heb': --Ix ja Dios onh scol a onh schonhab' onh tik, xchi heb'."
        },
        {
            "number": "17",
            "text": "Ha t'a masanil yol yic Judea yet' t'a spatic yichanh, ix ab'chaj tas ix sk'ulej Jesús."
        },
        {
            "number": "18",
            "text": "Ha heb' sk'ayb'um winhaj Juan, winh ak'jinac bautizar, xid' alan t'ay yuj jantacnhej tas ix sk'ulej Jesús. Yuj chi', ix yavtancot chawanh heb' sk'ayb'um winh,"
        },
        {
            "number": "19",
            "text": "ix schekanb'at heb' winh sk'anb'ej t'a Jesús tato a Cristo, mato ch'oc junocxo wan stanhwan heb' sjawi."
        },
        {
            "number": "20",
            "text": "Yuj chi', ix k'och heb' t'ay. Ix yalan heb' icha tik: --Ha winhaj Juan, winh ak'jinac bautizar onh chekancoti yic tzul ko k'anb'ej t'ayach tato a ach tanhwab'iltaxon a jawi, mato ch'oc junocxo sko tanhwej sjawi, xchi heb' t'ay."
        },
        {
            "number": "21",
            "text": "Ha ix k'och heb', manh jantacoc heb' penaay yuj juntzanh ilya ix b'oxi sk'ol yuj Jesús. Ay heb' b'aj ix ik'jiel juntzanh heb' enemigo yet' pax heb' max uji yilani ix laj b'oxi yilan heb'."
        },
        {
            "number": "22",
            "text": "Ix tak'wi Jesús t'a heb' schekab' winhaj Juan chi': --Paxanhec, ix alec t'a winhaj Juan chi' tas ix eyila', tas ix eyab'i. Alec t'a winh to a heb' toxonton max uji yilani, wach'xo yilan heb'. Ha heb' max uji sb'eyi, sb'eyxi heb'. Ha heb' slaj k'a yuj yab'il lepra, ix b'oxi sk'ool heb'. Ha heb' max uji yab'ani, tzaxo yab' heb'. Ay heb' chamnac, ix pitzwixi. Axo t'a heb' meb'a' wan yaljiel yab'ixal colnab'il."
        },
        {
            "number": "23",
            "text": "Ha heb' max somchajel spensar wuuj, wach' yic heb'. Icha chi' tzeyutej eyalan t'a winh he k'ochi, xchi Jesús t'a heb'."
        },
        {
            "number": "24",
            "text": "Ayic toxo ix pax heb' schekab' winhaj Juan chi', ix och ijan Jesús yalan t'a heb' anima yuj winh: --¿Tas xid' eyilnac t'a tzinan lu'um? ¿Tom a junok te' aj tz'ib'xi yuj ik' xid' eyilnac?"
        },
        {
            "number": "25",
            "text": "Tato malaj jun, ¿tas xid' eyilnac? ¿Mato a junok anima te wach' spichul xid' eyilnac? Cojtak to a heb' wach' spichul chi' yet' heb' syak' snib'ej, ayek' heb' t'a spat heb' winh yajal."
        },
        {
            "number": "26",
            "text": "Palta jun, ¿tas xid' eyilnac? ¿Tom xid' eyilnac jun winh tz'alanel slolonel Dios? Yel, yalumel slolonel Dios yaj winhaj Juan chi'. Palta manhocnhej jun chi' yopisio winh."
        },
        {
            "number": "27",
            "text": "Aton yab'ixal winhaj Juan chi' yalnakkan Dios t'a Slolonel Tz'ib'ab'ilkani. Ayocto yalannakkan yuj winh icha tik: Ol in checb'at jun in chekab', ol b'ab'lajb'at uuj. Icha tz'aj sb'o b'e, icha chi' ol aj sb'o sb'eyb'al heb' anima yuj, yic manto ach k'ochi, xchi t'a Slolonel chi'."
        },
        {
            "number": "28",
            "text": "Swal t'ayex to t'a skal heb' anima ay t'a yol yib'anhk’inal tik, malaj junok mach ek'alto t'a winhaj Juan chi'. Palta t'a skal heb' ayoch t'a yol sk'ab' Dios, wach'chom heb' malaj wal yelk'ochi, ek'alto swach'il yic heb' t'a yichanh winhaj Juan chi', xchi Jesús t'a heb'."
        },
        {
            "number": "29",
            "text": "Ha heb' anima smasanil yet' heb' tecumel alcabar, ayic ix yab'an heb' tas ix yal Jesús, ix yalan heb' to te yel syal Dios, yujto ak'b'il bautizar heb' yuj winhaj Juan chi'."
        },
        {
            "number": "30",
            "text": "Palta haxo heb' winh fariseo yet' heb' winh k'ayb'um t'a ley Moisés, manh ak'b'iloclaj bautizar heb' winh yuj winh, icha chi' ix aj sch'oxani to a tas snib'ej Dios t'a heb' winh, malaj yelk'och t'a sat heb' winh."
        },
        {
            "number": "31",
            "text": "Yuj chi' ix yalan Jesús: --¿Mach yet' ol in lajb'ej heb' anima t'a jun pekti’ tik? ¿Chajtil yaj spensar heb' tze na'a?"
        },
        {
            "number": "32",
            "text": "Lajan heb' icha heb' unin stajni t'a mercado. Ay heb' tz'alan t'a heb' yetuninal: Ayic ix ko pu'an ko flauta, maj ex chanhalwoclaj. Ayic ix onh b'itan t'a cuseltaquil, maj ex ok'laj qued'oc, xchi heb'. Icha heb' unin malaj snib'ej t'a junok tas chi', icha chi' eyaj a ex tik."
        },
        {
            "number": "33",
            "text": "Yujto ix ulek' winhaj Juan, maj walaj winh, maj yuk'laj wino winh t'a skal heb' yetanimail. Ha exxo ix eyala' to ayoch enemigo t'a winh."
        },
        {
            "number": "34",
            "text": "Ha ticnaik in ja paxi, a in Ak'b'il in cot yuj Dios woch animail tik, tzin wa'i, swuk'an ha' t'a skal heb' quetanimail. Tzeyalanpaxi to b'uk'tzin in, uk'um in anh, swamigoan pax heb' tz'em t'a ajmulal yet' heb' winh tecumel alcabar."
        },
        {
            "number": "35",
            "text": "Palta a heb' ay sjelanil Dios t'ay, scheclajel sjelanil heb' chi' t'a tastac sk'ulej, xchi Jesús t'a heb'."
        },
        {
            "number": "36",
            "text": "Ay jun winh fariseo scuch Simón ix awtan Jesús t'a spat yic swa yet' winh. Ix k'och t'a spat winh, tz'eyan ix ajem t'a sat jun alanh lich'anem t'a sat lu'um yic wael."
        },
        {
            "number": "37",
            "text": "Ay jun ix ay t'a chonhab' chi', ay spekal to ajmul ix ix. Ix yab'an ix to ix k'och Jesús wael t'a spat winh fariseo chi'. Yuj chi' ix k'och ix b'aj ay yoc Jesús, yet'nac jun alabastro ix, b'ut'an yuj jun yal suk'uq'ui sjab'."
        },
        {
            "number": "38",
            "text": "Ix och ijan ix yoq'ui, ix sb'ikanel yoc chi' ix yet' yal sat. Axo t'a xil sjolom ix, ix suc tacjoc. Ix stz'ub'anelta yoc chi' ix, ix stob'anek' jun yal suk'uq'ui sjab' chi' ix t'a yoc Jesús chi'."
        },
        {
            "number": "39",
            "text": "Axo ix yilan winh fariseo chi', ix snaan winh: Tato yel schekab' Dios jun winh tik, tzam nachajel yuj winh to a jun ix ix wan syaman yoc winh tik, ajmul ix ix, xchi winh t'a spensar."
        },
        {
            "number": "40",
            "text": "Yuj chi' ix yalan Jesús t'a winh: --Ach Simón, ay jun tas ol wal t'ayach, xchi t'a winh. --Al t'ayin ach ko k'ayb'umal, xchi winh."
        },
        {
            "number": "41",
            "text": "--Ay chawanh heb' winh winak ay smajan tumin t'a spatrón. Ay jun winh, 500 denario smajan winh. Axo junxo winh 50 denario nhej smajan winh chi'."
        },
        {
            "number": "42",
            "text": "Yujto maj tzak'wan heb' winh stupan sb'oc chi', yuj chi' tonhej ix ak'ji lajwoc sb'oc heb' winh yuj winh ay yic k'een tumin chi'. Al t'ayin, ¿mach junok heb' winh más wal stzalaj yet' winh ay yic k'een tumin chi'? xchi t'a winh."
        },
        {
            "number": "43",
            "text": "--Ha tzin na'a, a winh más niwan yic ix ak'ji lajwoc chi', a winh más wal stzalaj yet' winh, xchi winhaj Simón chi' t'ay. --Yel tzala', aton winh, xchi Jesús."
        },
        {
            "number": "44",
            "text": "Ixlajwi chi' ix och k'elan Jesús t'a jun ix ix chi', ix yalan t'a winhaj Simón chi': --¿Tzam il jun ix ix tik? Ayic in ochul t'a yol a pat, maj ak' jab'oc ha' b'aj tzin b'iquel woc. Axo jun ix ix tik, ha t'a yal sat ix sb'iquel woc, sukan tacjoc ix yet' xil sjolom."
        },
        {
            "number": "45",
            "text": "Maj a tz'ub'laj in ti', yic tzak'an stzatzil in k'ool. Axo jun ix tik, yictax in ja t'a tik, max och wan ix stz'ub'anelta woc tik."
        },
        {
            "number": "46",
            "text": "Maj ak'k'e aceite t'a in jolom, haxo ix, ix tob'anek' jun yal suk'uq'ui sjab' t'a woc tik."
        },
        {
            "number": "47",
            "text": "Yuj chi' swal t'ayach to niwan smul ix ix ak'ji lajwoc, yuj chi' tzin ste sxajanej ix. Xal junok anima jab'nhej smul tz'ak'ji lajwoc, jab'nhej tzin sxajanej, xchi t'a winh."
        },
        {
            "number": "48",
            "text": "Ix yalan Jesús t'a ix icha tik: --Ha a mul toxo ix ak'ji lajwoc, xchi t'a ix."
        },
        {
            "number": "49",
            "text": "Ha juntzanhxo heb' avtab'il, k'ojjab' em heb' ta' yet'oc, ix och ijan heb' yalani: --¿Tas yaj jun winh tik, yuj chi' syal winh to syak' lajwoc mul winh? xchi heb'."
        },
        {
            "number": "50",
            "text": "Axo Jesús ix alan t'a ix: --Ach colchaji yujto in ak'och t'a a k'ool. Yuj chi' junk'olal tzach paxi, xchi t'a ix."
        }
    ]
}