{
    "chapter": "7",
    "verses": [
        {
            "number": "1",
            "text": "Ayic ix lajvi sk'ayb'an eb' anima Jesús, ix k'och t'a chonhab' Capernaum."
        },
        {
            "number": "2",
            "text": "Ata' ay jun winh yajal soldado romano, ay jun winh schecab' winh te xajan yuj, palta te penaay winh, van scham winh."
        },
        {
            "number": "3",
            "text": "Ayic ix yab'an yab'ixal Jesús winh, ix schecancot juntzanh eb' winh ichamtac vinac israel winh, b'at yalan eb' winh t'a Jesús yic scot yak' b'oxoc winh schecab' winh chi'."
        },
        {
            "number": "4",
            "text": "Ayic ix ilchaj Jesús yuj eb' winh, ix och ijan eb' winh yalani: --Smoj ton tza col winh,"
        },
        {
            "number": "5",
            "text": "yujto xajan co chonhab' tik yuj winh. Ha winh ix ak'an tumin ayic ix b'o spatil co culto."
        },
        {
            "number": "6",
            "text": "Yuj chi', ix b'at Jesús yet' eb' winh. Vanxo sk'och eb' t'a slak'anil spat winh, haxo winh ix checancot juntzanh eb' yamigo yal t'a Jesús icha tik: --Ix yalcot winh yajal soldado icha tik: Mamin, mocab' ixtej a b'a a ja t'ayin, yujto manh in mojoc tzach och t'a yol in pat."
        },
        {
            "number": "7",
            "text": "Yuj chi' in q'uixvi ach in sayaneq'ui. Tonhejocab' tzala', ol b'oxoc sk'ool winh in checab' tik uuj."
        },
        {
            "number": "8",
            "text": "Vojtac to a in tik ayin t'a yalanh smandar winh tzin ak'an mandar, ay pax eb' soldado ayoch t'a yalanh in mandar. Tato swal t'a junok: Ixic, ta xin xchi, sb'atnhej. Svalanpax t'a junocxo: Cotanh, ta xin xchi, scotnhej. Tato tzin chec sk'ulej junok tas junok in checab', sk'ulejnhej. Icha svutej vak'an mandar eb' chi', icha chi' tzutej ak'an mandar smasanil tas a ach tik, xchicot winh, xchi eb'."
        },
        {
            "number": "9",
            "text": "Ayic ix yab'an jun chi' Jesús, ix te sat sk'ool yuj winh, ix och q'uelan t'a juntzanh eb' anima tzak'anoch yuj, ix yalan t'a eb': --Val yel, manta b'aj svil junok t'a skal eb' quetisraelal tzin ak'anoch t'a sk'ool icha jun winh tik, xchi Jesús."
        },
        {
            "number": "10",
            "text": "Ayic ix jax eb' schecab' winh yajal soldado chi', ix yilan eb' to wach'xo sk'ol winh penaay chi'."
        },
        {
            "number": "11",
            "text": "Ixlajwi chi', ix b'at Jesús t'a jun chonhab' scuch Naín, tzijtum eb' sk'ayb'um ix b'at yet'oc yet' jantac pax eb' anima."
        },
        {
            "number": "12",
            "text": "Axo yic van sk'och eb' t'a jun chonhab' chi', ix yilan eb', van b'at smucchaj jun chamnac. Tzijtum eb' ay t'a jun chonhab' chi' ed'jinac. Ha winh ix cham chi', aton jun pitanh yune' jun ix chamnac yetb'eyum."
        },
        {
            "number": "13",
            "text": "Ayic ix yilanoch ix snun winh chamnac chi' Jesús, ix ok' sk'ol t'a ix, ix yalan t'a ix: --Manh ach ok'oc, xchi t'a ix."
        },
        {
            "number": "14",
            "text": "Ix snitzanoch sb'a Jesús t'a stz'ey b'aj ayek' b'achan jun chamnac chi', ix yak'anek' sk'ab' t'a yib'anh. Ix och vaan eb' b'achjinac chi'. Ix yalan Jesús t'ay: --Ach quelem, a in swal t'ayach: Q'ueanh vaan, xchi."
        },
        {
            "number": "15",
            "text": "Axo winh quelem chi', ix q'uex k'ojan winh, ix och ijan winh sloloni. Axo Jesús ix ak'anxican winh t'a ix snun chi'."
        },
        {
            "number": "16",
            "text": "Ayic ix yilan jun chi' eb', ix xivq'ue eb', ix och ijan eb' yalan wach' lolonel d'ha Dios, ix yalan eb': --Ay jun schecab' Dios ix checlaj t'a co cal tik, te niwan yelk'ochi, xchi eb'. Ix yalanpax eb': --Ix ja Dios onh scol a onh schonhab' onh tik, xchi eb'."
        },
        {
            "number": "17",
            "text": "Ha t'a masanil yol yic Judea yet' t'a spatic yichanh, ix ab'chaj tas ix sk'ulej Jesús."
        },
        {
            "number": "18",
            "text": "Ha eb' sk'ayb'um winhaj Juan, winh ak'jinac bautizar, xid' alan t'ay yuj jantacnhej tas ix sk'ulej Jesús. Yuj chi', ix yavtancot chavanh eb' sk'ayb'um winh,"
        },
        {
            "number": "19",
            "text": "ix schecanb'at eb' winh sk'anb'ej t'a Jesús tato a Cristo, mato ch'oc junocxo van stanhvan eb' sjavi."
        },
        {
            "number": "20",
            "text": "Yuj chi', ix k'och eb' t'ay. Ix yalan eb' icha tik: --Ha winhaj Juan, winh ak'jinac bautizar onh checancoti yic tzul co k'anb'ej t'ayach tato a ach tanhvab'iltaxon a javi, mato ch'oc junocxo sco tanhvej sjavi, xchi eb' t'ay."
        },
        {
            "number": "21",
            "text": "Ha ix k'och eb', manh jantacoc eb' penaay yuj juntzanh ilya ix b'oxi sk'ol yuj Jesús. Ay eb' b'aj ix ik'jiel juntzanh eb' enemigo yet' pax eb' max uji yilani ix laj b'oxi yilan eb'."
        },
        {
            "number": "22",
            "text": "Ix tak'vi Jesús t'a eb' schecab' winhaj Juan chi': --Paxanhec, ix alec t'a winhaj Juan chi' tas ix eyila', tas ix eyab'i. Alec t'a winh to a eb' toxonton max uji yilani, wach'xo yilan eb'. Ha eb' max uji sb'eyi, sb'eyxi eb'. Ha eb' slaj k'a yuj yab'il lepra, ix b'oxi sk'ool eb'. Ha eb' max uji yab'ani, tzaxo yab' eb'. Ay eb' chamnac, ix pitzvixi. Axo t'a eb' meb'a' van yaljiel yab'ixal colnab'il."
        },
        {
            "number": "23",
            "text": "Ha eb' max somchajel spensar vuuj, wach' yic eb'. Icha chi' tzeyutej eyalan t'a winh e k'ochi, xchi Jesús t'a eb'."
        },
        {
            "number": "24",
            "text": "Ayic toxo ix pax eb' schecab' winhaj Juan chi', ix och ijan Jesús yalan t'a eb' anima yuj winh: --¿Tas xid' eyilnac t'a tzinan lu'um? ¿Tom a junok te' aj tz'ib'xi yuj ik' xid' eyilnac?"
        },
        {
            "number": "25",
            "text": "Tato malaj jun, ¿tas xid' eyilnac? ¿Mato a junok anima te wach' spichul xid' eyilnac? Cojtac to a eb' wach' spichul chi' yet' eb' syak' sgana, ayek' eb' t'a spat eb' winh yajal."
        },
        {
            "number": "26",
            "text": "Palta jun, ¿tas xid' eyilnac? ¿Tom xid' eyilnac jun winh tz'alanel slolonel Dios? Yel, yalumel slolonel Dios yaj winhaj Juan chi'. Palta manhocnhej jun chi' yopisio winh."
        },
        {
            "number": "27",
            "text": "Aton yab'ixal winhaj Juan chi' yalnaccan Dios t'a Slolonel Tz'ib'ab'ilcani. Ayocto yalannaccan yuj winh icha tik: Ol in checb'at jun in checab', ol b'ab'lajb'at uuj. Icha tz'aj sb'o b'e, icha chi' ol aj sb'o sb'eyb'al eb' anima yuj, yic manto ach k'ochi, xchi t'a Slolonel chi'."
        },
        {
            "number": "28",
            "text": "Sval t'ayex to t'a skal eb' anima ay t'a yol yib'anhk’inal tik, malaj junok mach ek'alto t'a winhaj Juan chi'. Palta t'a skal eb' ayoch t'a yol sk'ab' Dios, wach'chom eb' malaj val yelk'ochi, ek'alto swach'il yic eb' t'a yichanh winhaj Juan chi', xchi Jesús t'a eb'."
        },
        {
            "number": "29",
            "text": "Ha eb' anima smasanil yet' eb' tecumel alcabar, ayic ix yab'an eb' tas ix yal Jesús, ix yalan eb' to te yel syal Dios, yujto ak'b'il bautizar eb' yuj winhaj Juan chi'."
        },
        {
            "number": "30",
            "text": "Palta haxo eb' winh fariseo yet' eb' winh k'ayb'um t'a ley Moisés, manh ak'b'iloclaj bautizar eb' winh yuj winh, icha chi' ix aj sch'oxani to a tas sgana Dios t'a eb' winh, malaj yelk'och t'a sat eb' winh."
        },
        {
            "number": "31",
            "text": "Yuj chi' ix yalan Jesús: --¿Mach yet' ol in lajb'ej eb' anima t'a jun pekti’ tik? ¿Chajtil yaj spensar eb' tze na'a?"
        },
        {
            "number": "32",
            "text": "Lajan eb' icha eb' unin stajni t'a mercado. Ay eb' tz'alan t'a eb' yetuninal: Ayic ix co pu'an co flauta, maj ex chanhalvoclaj. Ayic ix onh b'itan t'a cuseltaquil, maj ex ok'laj qued'oc, xchi eb'. Icha eb' unin malaj sgana t'a junok tas chi', icha chi' eyaj a ex tik."
        },
        {
            "number": "33",
            "text": "Yujto ix ulek' winhaj Juan, maj valaj winh, maj yuk'laj vino winh t'a skal eb' yetanimail. Ha exxo ix eyala' to ayoch enemigo t'a winh."
        },
        {
            "number": "34",
            "text": "Ha ticnaic in ja paxi, a in Ak'b'il in cot yuj Dios voch animail tik, tzin wa'i, svuk'an ha' t'a skal eb' quetanimail. Tzeyalanpaxi to b'uk'tzin in, uk'um in anh, svamigoan pax eb' tz'em t'a ajmulal yet' eb' winh tecumel alcabar."
        },
        {
            "number": "35",
            "text": "Palta a eb' ay sjelanil Dios t'ay, scheclajel sjelanil eb' chi' t'a tastac sk'ulej, xchi Jesús t'a eb'."
        },
        {
            "number": "36",
            "text": "Ay jun winh fariseo scuch Simón ix awtan Jesús t'a spat yic sva yet' winh. Ix k'och t'a spat winh, tz'eyan ix ajem t'a sat jun alanh lich'anem t'a sat lu'um yic vael."
        },
        {
            "number": "37",
            "text": "Ay jun ix ay t'a chonhab' chi', ay specal to ajmul ix ix. Ix yab'an ix to ix k'och Jesús vael t'a spat winh fariseo chi'. Yuj chi' ix k'och ix b'aj ay yoc Jesús, yet'nac jun alabastro ix, b'ut'an yuj jun yal suk'uq'ui sjab'."
        },
        {
            "number": "38",
            "text": "Ix och ijan ix yoq'ui, ix sb'icanel yoc chi' ix yet' yal sat. Axo t'a xil sjolom ix, ix suc tacjoc. Ix stz'ub'anelta yoc chi' ix, ix stob'anek' jun yal suk'uq'ui sjab' chi' ix t'a yoc Jesús chi'."
        },
        {
            "number": "39",
            "text": "Axo ix yilan winh fariseo chi', ix snaan winh: Tato yel schecab' Dios jun winh tik, tzam nachajel yuj winh to a jun ix ix van syaman yoc winh tik, ajmul ix ix, xchi winh t'a spensar."
        },
        {
            "number": "40",
            "text": "Yuj chi' ix yalan Jesús t'a winh: --Ach Simón, ay jun tas ol val t'ayach, xchi t'a winh. --Al t'ayin ach co k'ayb'umal, xchi winh."
        },
        {
            "number": "41",
            "text": "--Ay chavanh eb' winh vinac ay smajan tumin t'a spatrón. Ay jun winh, 500 denario smajan winh. Axo junxo winh 50 denario nhej smajan winh chi'."
        },
        {
            "number": "42",
            "text": "Yujto maj tzak'van eb' winh stupan sb'oc chi', yuj chi' tonhej ix ak'ji lajvoc sb'oc eb' winh yuj winh ay yic q'uen tumin chi'. Al t'ayin, ¿mach junok eb' winh más val stzalaj yet' winh ay yic q'uen tumin chi'? xchi t'a winh."
        },
        {
            "number": "43",
            "text": "--Ha tzin na'a, a winh más niwan yic ix ak'ji lajvoc chi', a winh más val stzalaj yet' winh, xchi winhaj Simón chi' t'ay. --Yel tzala', aton winh, xchi Jesús."
        },
        {
            "number": "44",
            "text": "Ixlajwi chi' ix och q'uelan Jesús t'a jun ix ix chi', ix yalan t'a winhaj Simón chi': --¿Tzam il jun ix ix tik? Ayic in ochul t'a yol a pat, maj ak' jab'oc ha' b'aj tzin b'iquel voc. Axo jun ix ix tik, ha t'a yal sat ix sb'iquel voc, sucan tacjoc ix yet' xil sjolom."
        },
        {
            "number": "45",
            "text": "Maj a tz'ub'laj in ti', yic tzak'an stzatzil in k'ool. Axo jun ix tik, yictax in ja t'a tik, max och van ix stz'ub'anelta voc tik."
        },
        {
            "number": "46",
            "text": "Maj ak'q'ue aceite t'a in jolom, haxo ix, ix tob'anek' jun yal suk'uq'ui sjab' t'a voc tik."
        },
        {
            "number": "47",
            "text": "Yuj chi' swal t'ayach to niwan smul ix ix ak'ji lajvoc, yuj chi' tzin ste sxajanej ix. Xal junok anima jab'nhej smul tz'ak'ji lajvoc, jab'nhej tzin sxajanej, xchi t'a winh."
        },
        {
            "number": "48",
            "text": "Ix yalan Jesús t'a ix icha tik: --Ha a mul toxo ix ak'ji lajvoc, xchi t'a ix."
        },
        {
            "number": "49",
            "text": "Ha juntzanhxo eb' avtab'il, k'ojjab' em eb' ta' yet'oc, ix och ijan eb' yalani: --¿Tas yaj jun winh tik, yuj chi' syal winh to syak' lajvoc mul winh? xchi eb'."
        },
        {
            "number": "50",
            "text": "Axo Jesús ix alan t'a ix: --Ach colchaji yujto in ak'och t'a a k'ool. Yuj chi' junk'olal tzach paxi, xchi t'a ix."
        }
    ]
}