{
    "chapter": "16",
    "verses": [
        {
            "number": "1",
            "text": "Ix yalan jun ab'ix tik Jesús t'a eb' sk'ayb'um: --Ay jun winh patrón te b'eyum. Ay jun winh smayordomo winh. Ix yab'an specal winh to a winh smayordomo winh chi' van satanel tastac ay t'a winh."
        },
        {
            "number": "2",
            "text": "Axo winh patrón chi' ix awtan winh, ix yalan winh: Ay juntzanh tas ix vab' t'a a patic. Yuj chi' ak' entregar a cuenta t'ayin. Manhxo ol ach munlaj t'a jun opisio tik t'ayin, xchi winh."
        },
        {
            "number": "3",
            "text": "Yuj chi' ix snaan winh mayordomo chi', ¿tas ol vutoc in b'a ticnaic? Ol in yiq'uel winh t'a vopisio, palta max uji junocxo munlajel vuuj. Tzin q'uixvi vek' t'a titac pat in k'an wa in b'a."
        },
        {
            "number": "4",
            "text": "Toxo ix in na ticnaic tas ol vutoc in b'a. Yuj chi' wach'chom malaj in munlajel, tecan ay eb' ol in chaanoch t'a yol spat, xchi winh."
        },
        {
            "number": "5",
            "text": "Ixlajwi chi', ix laj yavtancot eb' winh ay sb'oc t'a winh spatrón winh chi'. Ix sk'anb'an winh t'a winh ix b'ab'lajk'ochi: ¿Jantac a b'oc t'a winh patrón? xchi winh."
        },
        {
            "number": "6",
            "text": "Cien barril in b'oc aceite t'a winh, xchi winh. Inye, tato icha chi' a b'oc aceite chi', ina jun yumal a b'oc chi'. Elanhchamel tzach em k'ojan, tza b'oan junocxo, 50-nhej tza tz'ib'ejemi, xchi winh mayordomo chi' t'a winh."
        },
        {
            "number": "7",
            "text": "Ixlajwi chi', ix sk'anb'an winh t'a junxo winh: Xal ach, ¿jantac pax ic t'a winh? xchi winh. Ha in tik, cien quintal in b'oc trigo t'a winh, xchi junxo winh chi'. Tato icha chi', a tz'ajxican t'a yumal a b'oc chi', 80-xonhej tza tz'ib'ejemi, xchi winh t'a winh."
        },
        {
            "number": "8",
            "text": "Ix yalan winh patrón chi' to te jelan ix yutej sb'a jun winh mayordomo chi' t'a elk'al. Yujto a eb' ay t'a yol yib'anhk’inal tik, te jelan syutej sb'a eb' t'a yichanh eb' ayoch sakil k'inal Dios t'ay."
        },
        {
            "number": "9",
            "text": "Ha in swal t'ayex, a q'uen tumin, secojtac sk'anji q'uen t'a chukal. Palta wach' tzeyamk'ab'ej q'uen t'a wach'il, yic tz'aj eyamigo. Tato icha chi', ayic ol lajvoc yopisio q'uen e tumin chi', ol ex chajoc t'a jun eyed'tal ay t'a junelnhej."
        },
        {
            "number": "10",
            "text": "Ha eb' tojol syutej sb'a yet' jab'oc tasi, anhejtona' tojol pax syutej sb'a eb' t'a jantac tas niwan ay t'ay. Ha eb' manh tojoloc syutej sb'a yet' jab'oc tasi, anhejtona' manh tojoloc ol yutoc sb'a eb' yet' junok niwan ol ak'joc t'ay."
        },
        {
            "number": "11",
            "text": "Yuj chi', tato manh tojoloc tzeyutej e b'a yet' q'uen tumin sk'anchaj t'a yol yib'anhk’inal tik, malaj mach ol ak'an junok b'eyumal niwan yelk'och t'a yol e k'ab'."
        },
        {
            "number": "12",
            "text": "Tato manh tojoloc tzeyutej e b'ha t'a junok tas ch'oc mach ay yico', malaj mach ol ak'an junok eyiko'."
        },
        {
            "number": "13",
            "text": "Malaj junok mach syal yak'an servil chavanhoc spatrón, yujto ay jun malaj yelk'och t'ay. Axo junxo te niwan yelk'och t'ay. Wach' syutej sb'ha t'a junok, haxo t'a junxo chuk syutej sb'a. Max yal-laj cak'an servil Dios yet' q'uen tumin, xchi Jesús t'a eb'."
        },
        {
            "number": "14",
            "text": "Axo eb' winh fariseo, anhej t'a q'uen tumin ayoch spensar eb' winh. Yuj chi', ayic ix yab'an jun chi' eb' winh, ix b'uchvaj eb' winh t'a Jesús."
        },
        {
            "number": "15",
            "text": "Ix yalanxi Jesús chi' t'a eb' winh: --Ha ex pax tik, t'a yichanh eb' anima, wach' tzeyutej e b'a. Axo pax Dios yojtac tas yaj e pensar. Ay juntzanh tas niwan yelk'och t'a yichanh eb' anima, haxo t'a yichanh Dios, chacb'ileli."
        },
        {
            "number": "16",
            "text": "Anhej ley Moisés yet' juntzanh tas tz'ib'ab'ilcan yuj eb' schecab' Dios t'a peca' aycanoch yopisio masantax ix ulek' winhaj Juan winh ak'jinac bautizar. Axo ticnaic, atax ix ulek' winh ix elcan yich yaljiel jun wach' ab'ix chajtil tz'aj yoch eb' anima t'a yol sk'ab' Dios. Yuj chi' masanil eb' syak' yip yoch t'a yol sk'ab' Dios."
        },
        {
            "number": "17",
            "text": "Wach'chom ol lajvoc ek' satcha’anh yet' yol yib'anhk’inal tik, haxo pax jun ley chi', wach'chom junok letra, malaj val junok b'aj manh ol elk'och tas syala'."
        },
        {
            "number": "18",
            "text": "Ha junok winh spuc sb'a yet' ix yetb'eyum, syik'an junocxo ix, tz'em winh ajmulal. Tato ay junok winh tz'ik'an pax junok ix spucnac sb'a yet' winh yetb'eyum chi', tz'empax winh ajmulal."
        },
        {
            "number": "19",
            "text": "Ha junel ay jun winh te b'eyum. Wach' sb'o winh yet' spichul te caro stojol. Junjun k'u syak'an q'uinh winh, tzijtum tas syak' chijoc winh."
        },
        {
            "number": "20",
            "text": "Ay pax jun winh meb'a' scuch Lázaro, ayq'ue yab'il yaxk'ha t'a winh. Tz'em k'ojan winh t'a sat lu'um t'a sti' spuertail spat winh b'eyum chi'."
        },
        {
            "number": "21",
            "text": "Ha winh meb'a' chi', snib'ej winh sva jab'oc juntzanh sk'ajil vael tz'em t'a yalanh smexa winh b'eyum chi'. Axo nok' tz'i' b'at lek'anel sat yab'il yaxk'a ayq'ue chi' t'a winh."
        },
        {
            "number": "22",
            "text": "Ix k'och sk'ual ix cham winh meb'a' chi', haxo eb' ángel ix ik'anb'at winh t'a swach'ilal b'aj ayek' winhaj Abraham. Ix k'och pax sk'ual ix cham winh b'eyum chi'. Ix mucchaj winh."
        },
        {
            "number": "23",
            "text": "Ix k'och spixan winh b'aj ay spixan eb' chamnacxo. Axo yic van yab'an syail winh, ix q'ue q'uelan winh, najatto ix yilb'at winhaj Abraham chi' winh. Ayek' winhaj Lázaro t'a stz'ey winh."
        },
        {
            "number": "24",
            "text": "Yuj chi' ix avaj winh b'eyum chi' icha tik: Mamin Abraham, ok'ocab' a k'ool t'ayin. Checcot winhaj Lázaro chi', sch'ayan yiximal sk'ab' winh, tzul yak'anoch winh t'a snhi' vak' yic siclab' jab'oc, yujto max techaj vab'an syail t'a cal k'ak' tik, xchi winh."
        },
        {
            "number": "25",
            "text": "Axo ix yalan winhaj Abraham chi': Ha ach tik, nacoti to te wach' ach ek' t'a yol yib'anhk’inal, haxo winhaj Lázaro tik, t'a syaelal ix ek' winh. Ha ticnaic jun, van schaan snivanil sk'ol winh t'a tik. Anhejtona' ach, van ab'an syail ta'."
        },
        {
            "number": "26",
            "text": "Ha junxo svala', ay jun niwan xab' olan t'a co cal eyed'oc. Yuj chi', wach'chom ay eb' ay t'a tik, sgana sk'axpaj ta', max yal-laj. Anhejtona' ex, max yal-laj e k'axpajek' ta' t'a tik, xchi winh."
        },
        {
            "number": "27",
            "text": "Tato icha chi' jun mamin, comonoc tza checb'at winhaj Lázaro chi' t'a spat winh in mam."
        },
        {
            "number": "28",
            "text": "Ata' ay ovanh eb' winh vuk'tac. Syalan winh yab' eb' winh yic wach' manh ol ja eb' winh ved' t'a skal yaelal tik, xchi winh."
        },
        {
            "number": "29",
            "text": "Ix yalan winhaj Abraham chi': Ha t'a eb' ayek' juntzanh tas stz'ib'ejnaccan Moisés yet' eb' schecab' Dios. Yak'ocab'och eb' t'a sk'ool tas syal juntzanh chi', xchi winh."
        },
        {
            "number": "30",
            "text": "Manh k'ocb'iloc jun chi' mamin, palta tato ol pitzvocxi junok t'a skal eb' chamnac yal yab' eb', ol ton sna sb'a eb', xchi winh."
        },
        {
            "number": "31",
            "text": "Ix yalanxi winhaj Abraham chi': Tato max yak'och sk'ol eb' t'a tas stz'ib'ejnaccan Moisés yet' eb' schecab' Dios chi', wach'chom ay junok ol pitzvoc t'a skal eb' chamnac, anhejtona' manh ol yak'och eb' t'a sk'ool, xchi winhaj Abraham chi' t'a winh, xchi Jesús."
        }
    ]
}