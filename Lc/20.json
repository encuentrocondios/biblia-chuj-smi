{
    "chapter": "20",
    "verses": [
        {
            "number": "1",
            "text": "D'a jun k'u chi' ix k'ayb'aj heb' anima t'a yamaq'uil stemplo Dios yuj Jesús. Ix yalan wach' ab'ix yic colnab'il t'a heb'. Ix k'och heb' winh sacerdote, heb' winh k'ayb'um t'a ley Moisés yet' heb' winh ichamtac winak ay yopisio."
        },
        {
            "number": "2",
            "text": "Ix yalan heb' winh t'a Jesús chi': --Al t'ayonh, tas aji, yuj chi' tza k'ulej juntzanh chi', ¿mach ak'jinac opisio chi'? xchi heb' winh t'ay."
        },
        {
            "number": "3",
            "text": "--Ay pax jun tas tzin k'anb'ej t'ayex. Alec t'ayin,"
        },
        {
            "number": "4",
            "text": "¿mach ak'jinac yopisio winhaj Juan ayic ix yak'an bautizar heb' ix laj k'och t'a winh? ¿Am Dios ak'jinac, mato anima? xchi Jesús chi' t'a heb' winh."
        },
        {
            "number": "5",
            "text": "Ix yal-lan yab' heb' winh: --¿Tas scutej ko pacan t'a winh? Tato scala' to ha Dios ix ak'ancot winhaj Juan chi', axom ol yalan winh: ¿Tas yuj maj eyak'och t'a he k'ol jun? xcham winh."
        },
        {
            "number": "6",
            "text": "Palta tato scala' to yic heb' anima, axom heb' anima ol onh sjulk'enejcham heb', yujto a winhaj Juan chi', schecab' ton Dios yaj winh t'a yichanh heb', xchi heb' winh."
        },
        {
            "number": "7",
            "text": "Yuj chi' ix yalan heb' winh to manh yojtacoc heb' mach ak'jinac yopisio winhaj Juan chi'."
        },
        {
            "number": "8",
            "text": "Ix yalan Jesús chi' t'a heb' winh: --Tato icha chi', manh ol walpaxlaj t'ayex mach ak'jinac wopisio yic tzin k'ulan juntzanh tik, xchi t'a heb' winh."
        },
        {
            "number": "9",
            "text": "Ixlajwi chi', ix yalan jun ab'ix tik Jesús t'a heb' ayek' chi' ta': --Ay jun winh ix awan juntzanh te' uwa t'a sat sluum. Ixlajwi chi', ix yak'ancanb'at sluum winh chi' majanil yet' masanil yavb'en te' chi'. Ixlajwi chi', niwan tiempo ix b'atcan winh."
        },
        {
            "number": "10",
            "text": "Axo yic ix k'och stiempoal smoljiel sat te' uwa chi', ix schecb'at jun schecab' winh yic sk'anan smajananub'al lu'um. Axo heb' ix majnan lu'um chi' ix mak'ani, ix spechan meltzaj heb', malaj jab'oc tas ix yak' heb' t'ay."
        },
        {
            "number": "11",
            "text": "Yuj chi' ix schecb'at junxo schecab' winh aj lu'um chi'. Palta anheja' ix stumej heb', ix smak'an pax heb', ix spechan meltzaj heb', malaj jab'oc tas ix yak' heb' t'ay."
        },
        {
            "number": "12",
            "text": "Ix schecanxib'at junxo schecab' winh, haxo heb' ix majnan lu'um chi' ix mak'ani, ix spechan meltzaj heb'."
        },
        {
            "number": "13",
            "text": "Axo ix snaan winh aj lu'um chi': ¿Tas tzin k'ulej ticnaik? Ol in checb'at jun wuninal te xajan wuuj. Tecan ol xiv heb' t'ay, xchi winh."
        },
        {
            "number": "14",
            "text": "Axo ix k'och winh uninab'il chi', ix slajtian sb'a heb' majnum lu'um chi'. Ix yalan heb': Ina sja winh uninab'il b'aj ol kan lum lum tik. Co mak'eccham winh, yic wach' a onhxo ol quiquejcan lu'um, xchi heb'."
        },
        {
            "number": "15",
            "text": "Yuj chi', ix snheranel winh heb' t'a stiel avb'en chi', ix smak'ancham winh heb'. Tzin k'anb'ej t'ayex, ¿tas ol utaj heb' majnum lum chi' yuj winh aj lu'um chi' tze na'a?"
        },
        {
            "number": "16",
            "text": "Axo lak'an winh ol b'atoc. Ol b'at smak'ancham juntzanh heb' majnum lu'um chi' winh. Ol yak'anxicanb'at lu'um winh majanil t'a juntzanhxo, xchi Jesús t'a heb' winh. Ayic ix yab'an jun tik heb' anima, ix yalan heb': --Comonoc malaj b'ak'uinh ol ujok icha chi', xchi heb'."
        },
        {
            "number": "17",
            "text": "Axo Jesús ix och k'elan t'a heb', ix yalani: --Tato icha chi', ¿tas syalelk'och juntzanh tas tz'ib'ab'ilcan t'a Slolonel Dios tze na'a? Syal icha tik: Ha jun k'een k'een malaj yelk'och t'a yichanh heb' b'oum pat, aton k'een ix ochcan sjolomoc schiquin te' pat chi', xchicani."
        },
        {
            "number": "18",
            "text": "Tato ay junok mach tz'em tanhnaj t'a yib'anh jun k'een chi', chok' tz'aji. Tato a k'een tz'em tanhnaj t'a yib'anh junocxo, icha pokok tz'aji, xchi Jesús t'a heb'."
        },
        {
            "number": "19",
            "text": "Ha heb' winh sat sacerdote yet' heb' winh k'ayb'um t'a ley Moisés, ix snib'ej heb' winh syam Jesús t'a elanhchamel, yujto ix snael heb' winh to a heb' winh wan yalani, palta ix xiv heb' winh t'a heb' anima."
        },
        {
            "number": "20",
            "text": "Yuj chi' ix checjib'at jaywanh heb' winh yila' talaj tz'och smul Jesús chi'. Ha ix k'och heb' winh, wach' ix yutej sb'a heb' winh t'a yichanh Jesús chi'. Ix stz'acan sk'umej heb' winh yic slectaj t'a slolonel, yic syak'anoch heb' winh t'a yol sk'ab' heb' winh yajal."
        },
        {
            "number": "21",
            "text": "Yuj chi' ix stz'ac sk'anb'ej heb' winh t'ay: --Mamin k'ayb'um, cojtac to tojol tzutej a loloni yet' pax onh a k'ayb'ani. Manhoklaj yilji anima tzila', yujto lajannhej yelk'och junjun anima t'ayach. Cojtac paxi to tzonh a k'ayb'ej t'a tas snib'ej Dios t'a wal yel."
        },
        {
            "number": "22",
            "text": "Yuj chi' al t'ayonh: ¿Tom wach' skak' juntzanh tumin sk'anjiel t'ayonh yuj winh yajal t'a Roma, mato maay? xchi heb' winh t'ay."
        },
        {
            "number": "23",
            "text": "Ix snael Jesús to chuk spensar heb' winh sk'anb'an heb' winh. Yuj chi' ix yalan t'a heb' winh:"
        },
        {
            "number": "24",
            "text": "--Ch'oxec junok tumin chi' wila''. ¿Mach jun ayoch sat tik yet' sb'i tik t'a k'een? xchi t'a heb' winh. --Aton sat winh yajal t'a Roma yet' sb'i winh, xchi heb' winh."
        },
        {
            "number": "25",
            "text": "Yuj chi', ix yalan t'a heb' winh: --Ha tas yictaxon winh yajal chi' yaji, aq'ek t'a winh. Palta a tas yictaxon Dios yaji, aq'ek d'ha Dios chi', xchi t'a heb' winh."
        },
        {
            "number": "26",
            "text": "Malaj junok tas ix yal chi' b'aj ix ak'ji ganar yuj heb' yic syaman heb'. Ix te sat sk'ool heb' yab'an tas ix spak chi', manhxalaj tas ix yal heb'."
        },
        {
            "number": "27",
            "text": "Ixlajwi chi', ay juntzanh heb' winh saduceo ix k'och t'a Jesús. Aton heb' winh tik tz'alani to manh ol pitzwokxi heb' chamnac, yuj chi' ix yalan heb' winh t'ay:"
        },
        {
            "number": "28",
            "text": "--Mamin k'ayb'um, a winhaj Moisés tz'ib'annaccan icha tik: Tato ay junok winh winak schami, skan ix yetb'eyum winh, palta malaj yuninal winh scani, tato icha chi', haxo winh yuk'tac winh, tz'ik'anpaxcan ix ix chi', yic wach' tato tz'aj yuninal heb', ichato a winh ix cham chi' ay yico'. Icha chi' ix yalcan winhaj Moisés chi'."
        },
        {
            "number": "29",
            "text": "Ha junel ay ucwanh heb' winh yuk'tac sb'a. Ha winh b'ab'el winak ik'an jun ix ix, palta cham winh, malaj yuninal heb' cani."
        },
        {
            "number": "30",
            "text": "Axo junxo yuk'tac winh ik'anxican ix. Palta cham junxo winh chi'. Malaj yuninal heb' canxi."
        },
        {
            "number": "31",
            "text": "Slajwi chi', haxo winh yoxil ik'anxi ix. Anhejtona' yik'nac ix heb' winh yucwanhil. Cham heb' winh smasanil. Malaj junok heb' winh elcan yuninal yet' ix."
        },
        {
            "number": "32",
            "text": "Axo t'a slajwub'xo, scham ix."
        },
        {
            "number": "33",
            "text": "Axo ol pitzwokxi heb' chamnac, ¿mach junok heb' winh ol ik'an ix yujto yik'nac ix heb' winh yucwanhil? xchi heb' winh."
        },
        {
            "number": "34",
            "text": "Yuj chi' ix yalan Jesús t'a heb' winh saduceo chi': --Ha t'a yol yib'anhk’inal tik, syik'laj sb'a heb' anima."
        },
        {
            "number": "35",
            "text": "Palta ay wal junxo lugar. Ha heb' ol pitzwokxi t'a skal heb' chamnac, heb' smoj sk'ochcan ta', ata' manhxalaj ik'lajb'ail. Manhxo ol yak'b'at yisil heb' k'anjoc."
        },
        {
            "number": "36",
            "text": "Yujto ha t'a jun pekti’ chi', manhxo ol chamlaj heb'. Lajan ol aj heb' yet' heb' ángel. Yuninal ton Dios ol aj heb', yujto ol pitzwokxi heb'."
        },
        {
            "number": "37",
            "text": "Anhejtona' t'a winhaj Moisés chi' yalnaccan Dios t'a skal te' q'uiix ayoch sk'ak'al, ata' yak'nac cojtaquejeli to ol pitzwokxi heb' chamnac, b'aj yalnaccan icha tik: Ha in ton tik sDiosal in winhaj Abraham, winhaj Isaac yet' winhaj Jacob, xchi."
        },
        {
            "number": "38",
            "text": "Yuj chi', wach'chom chamnac heb' winh chi', cojtac to manh satnacoquel heb' winh t'a junelnhej, yujto yalnac Dios to sDiosal heb' winh yaji. Ha t'a sat Dios, pitzan heb' anima smasanil, xchi Jesús."
        },
        {
            "number": "39",
            "text": "Ay juntzanh heb' winh k'ayb'um t'a ley Moisés ix alan t'ay: --Yel ton tzal Mamin k'ayb'um, xchi heb' winh."
        },
        {
            "number": "40",
            "text": "Yuj chi' manhxalaj tas syal sk'anb'an heb' winh t'ay."
        },
        {
            "number": "41",
            "text": "Ix yalan Jesús t'a heb' winh: --¿Tas yuj ay heb' tz'alani to a Cristo yinhtilal Dawid yaji?"
        },
        {
            "number": "42",
            "text": "Yujto anheja' winhaj Dawid chi' alanxican t'a jun libro yic Salmos: Ha Dios Kajal alannac t'a Vajalil icha tik: Emanh k'ojan t'a in wach' k'ab' tik,"
        },
        {
            "number": "43",
            "text": "masanto ol wak'canoch heb' ayoch ajk'olal t'ayach t'a yalanh oc, xchi Dios t'a Vajalil, xchi winhaj Dawid chi'."
        },
        {
            "number": "44",
            "text": "Icha chi' yutejnaccan winhaj Dawid yalani to a Cristo ayoch yajaloc winh, yuj chi' cojtac to a Cristo chi', manh yinhtilalocnhej Dawid chi' yaji, xchi Jesús t'a heb' winh."
        },
        {
            "number": "45",
            "text": "Ayic wan yab'an heb' anima smasanil, ix yalan Jesús icha tik t'a heb' sk'ayb'um:"
        },
        {
            "number": "46",
            "text": "--Tzeyil wal he b'a yic manh ol ex juwoquel yuj sb'eyb'al heb' winh k'ayb'um t'a ley Moisés, yujto scham wal b'at heb' winh yet' juntzanh spichul jucan. Snib'ej heb' winh to tz'em nhojan heb' anima t'a heb' winh b'aj ay mercado. Ha sk'an heb' winh to ha t'a xila heb' niwac winak tz'em k'ojjab' heb' winh t'a yoltac spatil culto. Ayic tz'och wael, snib'ej heb' winh tz'em k'ojjab' b'aj tz'em k'ojan heb' winh niwac yelk'ochi."
        },
        {
            "number": "47",
            "text": "Syik'anpaxek' heb' winh tas ay t'a heb' ix chamnac yetb'eyum yet' pax spat heb' ix. Slajwi chi', najat syutej yoc slesal heb' winh, yic a snaan heb' anima to malaj smul heb' winh. Palta a heb' winh chi', yelxo wal niwan yaelal ol ak'jococh t'a yib'anh heb' winh, xchi Jesús chi'."
        }
    ]
}