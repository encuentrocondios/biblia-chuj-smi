{
    "chapter": "20",
    "verses": [
        {
            "number": "1",
            "text": "D'a jun k'u chi' ix k'ayb'aj eb' anima d'a yamaq'uil stemplo Dios yuj Jesús. Ix yalan vach' ab'ix yic colnab'il d'a eb'. Ix k'och eb' vinh sacerdote, eb' vinh k'ayb'um d'a ley Moisés yed' eb' vinh ichamtac vinac ay yopisio."
        },
        {
            "number": "2",
            "text": "Ix yalan eb' vinh d'a Jesús chi': --Al d'ayonh, tas aji, yuj chi' tza k'ulej juntzanh chi', ¿mach ak'jinac opisio chi'? xchi eb' vinh d'ay."
        },
        {
            "number": "3",
            "text": "--Ay pax jun tas tzin k'anb'ej d'ayex. Alec d'ayin,"
        },
        {
            "number": "4",
            "text": "¿mach ak'jinac yopisio vinhaj Juan ayic ix yak'an bautizar eb' ix laj k'och d'a vinh? ¿Am Dios ak'jinac, mato anima? xchi Jesús chi' d'a eb' vinh."
        },
        {
            "number": "5",
            "text": "Ix yal-lan yab' eb' vinh: --¿Tas scutej co pacan d'a vinh? Tato scala' to a Dios ix ak'ancot vinhaj Juan chi', axom ol yalan vinh: ¿Tas yuj maj eyak'och d'a e k'ol jun? xcham vinh."
        },
        {
            "number": "6",
            "text": "Palta tato scala' to yic eb' anima, axom eb' anima ol onh sjulq'uenejcham eb', yujto a vinhaj Juan chi', schecab' ton Dios yaj vinh d'a yichanh eb', xchi eb' vinh."
        },
        {
            "number": "7",
            "text": "Yuj chi' ix yalan eb' vinh to manh yojtacoc eb' mach ak'jinac yopisio vinhaj Juan chi'."
        },
        {
            "number": "8",
            "text": "Ix yalan Jesús chi' d'a eb' vinh: --Tato icha chi', manh ol valpaxlaj d'ayex mach ak'jinac vopisio yic tzin k'ulan juntzanh tic, xchi d'a eb' vinh."
        },
        {
            "number": "9",
            "text": "Ix lajvi chi', ix yalan jun ab'ix tic Jesús d'a eb' ayek' chi' ta': --Ay jun vinh ix avan juntzanh te' uva d'a sat sluum. Ix lajvi chi', ix yak'ancanb'at sluum vinh chi' majanil yed' masanil yavb'en te' chi'. Ix lajvi chi', nivan tiempo ix b'atcan vinh."
        },
        {
            "number": "10",
            "text": "Axo yic ix k'och stiempoal smoljiel sat te' uva chi', ix schecb'at jun schecab' vinh yic sk'anan smajananub'al luum. Axo eb' ix majnan luum chi' ix mak'ani, ix spechan meltzaj eb', malaj jab'oc tas ix yak' eb' d'ay."
        },
        {
            "number": "11",
            "text": "Yuj chi' ix schecb'at junxo schecab' vinh aj luum chi'. Palta anheja' ix stumej eb', ix smak'an pax eb', ix spechan meltzaj eb', malaj jab'oc tas ix yak' eb' d'ay."
        },
        {
            "number": "12",
            "text": "Ix schecanxib'at junxo schecab' vinh, axo eb' ix majnan luum chi' ix mak'ani, ix spechan meltzaj eb'."
        },
        {
            "number": "13",
            "text": "Axo ix snaan vinh aj luum chi': ¿Tas tzin k'ulej ticnaic? Ol in checb'at jun vuninal te xajan vuuj. Tecan ol xiv eb' d'ay, xchi vinh."
        },
        {
            "number": "14",
            "text": "Axo ix k'och vinh uninab'il chi', ix slajtian sb'a eb' majnum luum chi'. Ix yalan eb': Ina sja vinh uninab'il b'aj ol can lum luum tic. Co maq'ueccham vinh, yic vach' a onhxo ol quiquejcan luum, xchi eb'."
        },
        {
            "number": "15",
            "text": "Yuj chi', ix snheranel vinh eb' d'a stiel avb'en chi', ix smak'ancham vinh eb'. Tzin k'anb'ej d'ayex, ¿tas ol utaj eb' majnum lum chi' yuj vinh aj luum chi' tze na'a?"
        },
        {
            "number": "16",
            "text": "Axo lak'an vinh ol b'atoc. Ol b'at smak'ancham juntzanh eb' majnum luum chi' vinh. Ol yak'anxicanb'at luum vinh majanil d'a juntzanhxo, xchi Jesús d'a eb' vinh. Ayic ix yab'an jun tic eb' anima, ix yalan eb': --Comonoc malaj b'aq'uinh ol ujoc icha chi', xchi eb'."
        },
        {
            "number": "17",
            "text": "Axo Jesús ix och q'uelan d'a eb', ix yalani: --Tato icha chi', ¿tas syalelk'och juntzanh tas tz'ib'ab'ilcan d'a Slolonel Dios tze na'a? Syal icha tic: A jun q'uen q'ueen malaj yelk'och d'a yichanh eb' b'oum pat, aton q'uen ix ochcan sjolomoc schiquin te' pat chi', xchicani."
        },
        {
            "number": "18",
            "text": "Tato ay junoc mach tz'em tanhnaj d'a yib'anh jun q'ueen chi', chok' tz'aji. Tato a q'ueen tz'em tanhnaj d'a yib'anh junocxo, icha pococ tz'aji, xchi Jesús d'a eb'."
        },
        {
            "number": "19",
            "text": "A eb' vinh sat sacerdote yed' eb' vinh k'ayb'um d'a ley Moisés, ix snib'ej eb' vinh syam Jesús d'a elanhchamel, yujto ix snael eb' vinh to a eb' vinh van yalani, palta ix xiv eb' vinh d'a eb' anima."
        },
        {
            "number": "20",
            "text": "Yuj chi' ix checjib'at jayvanh eb' vinh yila' talaj tz'och smul Jesús chi'. A ix k'och eb' vinh, vach' ix yutej sb'a eb' vinh d'a yichanh Jesús chi'. Ix stz'acan sk'umej eb' vinh yic slectaj d'a slolonel, yic syak'anoch eb' vinh d'a yol sk'ab' eb' vinh yajal."
        },
        {
            "number": "21",
            "text": "Yuj chi' ix stz'ac sk'anb'ej eb' vinh d'ay: --Mamin k'ayb'um, cojtac to tojol tzutej a loloni yed' pax onh a k'ayb'ani. Manhoclaj yilji anima tzila', yujto lajannhej yelk'och junjun anima d'ayach. Cojtac paxi to tzonh a k'ayb'ej d'a tas sgana Dios d'a val yel."
        },
        {
            "number": "22",
            "text": "Yuj chi' al d'ayonh: ¿Tom vach' scak' juntzanh tumin sk'anjiel d'ayonh yuj vinh yajal d'a Roma, mato maay? xchi eb' vinh d'ay."
        },
        {
            "number": "23",
            "text": "Ix snael Jesús to chuc spensar eb' vinh sk'anb'an eb' vinh. Yuj chi' ix yalan d'a eb' vinh:"
        },
        {
            "number": "24",
            "text": "--Ch'oxec junoc tumin chi' vila'. ¿Mach jun ayoch sat tic yed' sb'i tic d'a q'ueen? xchi d'a eb' vinh. --Aton sat vinh yajal d'a Roma yed' sb'i vinh, xchi eb' vinh."
        },
        {
            "number": "25",
            "text": "Yuj chi', ix yalan d'a eb' vinh: --A tas yictaxon vinh yajal chi' yaji, aq'uec d'a vinh. Palta a tas yictaxon Dios yaji, aq'uec d'a Dios chi', xchi d'a eb' vinh."
        },
        {
            "number": "26",
            "text": "Malaj junoc tas ix yal chi' b'aj ix ak'ji ganar yuj eb' yic syaman eb'. Ix te sat sk'ool eb' yab'an tas ix spac chi', manhxalaj tas ix yal eb'."
        },
        {
            "number": "27",
            "text": "Ix lajvi chi', ay juntzanh eb' vinh saduceo ix k'och d'a Jesús. Aton eb' vinh tic tz'alani to manh ol pitzvocxi eb' chamnac, yuj chi' ix yalan eb' vinh d'ay:"
        },
        {
            "number": "28",
            "text": "--Mamin k'ayb'um, a vinhaj Moisés tz'ib'annaccan icha tic: Tato ay junoc vinh vinac schami, scan ix yetb'eyum vinh, palta malaj yuninal vinh scani, tato icha chi', axo vinh yuk'tac vinh, tz'ik'anpaxcan ix ix chi', yic vach' tato tz'aj yuninal eb', ichato a vinh ix cham chi' ay yico'. Icha chi' ix yalcan vinhaj Moisés chi'."
        },
        {
            "number": "29",
            "text": "A junel ay ucvanh eb' vinh yuk'tac sb'a. A vinh b'ab'el vinac ik'an jun ix ix, palta cham vinh, malaj yuninal eb' cani."
        },
        {
            "number": "30",
            "text": "Axo junxo yuk'tac vinh ik'anxican ix. Palta cham junxo vinh chi'. Malaj yuninal eb' canxi."
        },
        {
            "number": "31",
            "text": "Slajvi chi', axo vinh yoxil ik'anxi ix. Anhejtona' yik'nac ix eb' vinh yucvanhil. Cham eb' vinh smasanil. Malaj junoc eb' vinh elcan yuninal yed' ix."
        },
        {
            "number": "32",
            "text": "Axo d'a slajvub'xo, scham ix."
        },
        {
            "number": "33",
            "text": "Axo ol pitzvocxi eb' chamnac, ¿mach junoc eb' vinh ol ik'an ix yujto yik'nac ix eb' vinh yucvanhil? xchi eb' vinh."
        },
        {
            "number": "34",
            "text": "Yuj chi' ix yalan Jesús d'a eb' vinh saduceo chi': --A d'a yolyib'anhq'uinal tic, syik'laj sb'a eb' anima."
        },
        {
            "number": "35",
            "text": "Palta ay val junxo lugar. A eb' ol pitzvocxi d'a scal eb' chamnac, eb' smoj sk'ochcan ta', ata' manhxalaj ik'lajb'ail. Manhxo ol yak'b'at yisil eb' k'anjoc."
        },
        {
            "number": "36",
            "text": "Yujto a d'a jun tiempoal chi', manhxo ol chamlaj eb'. Lajan ol aj eb' yed' eb' ángel. Yuninal ton Dios ol aj eb', yujto ol pitzvocxi eb'."
        },
        {
            "number": "37",
            "text": "Anhejtona' d'a vinhaj Moisés chi' yalnaccan Dios d'a scal te' q'uiix ayoch sk'ak'al, ata' yak'nac cojtaquejeli to ol pitzvocxi eb' chamnac, b'aj yalnaccan icha tic: A in ton tic sDiosal in vinhaj Abraham, vinhaj Isaac yed' vinhaj Jacob, xchi."
        },
        {
            "number": "38",
            "text": "Yuj chi', vach'chom chamnac eb' vinh chi', cojtac to manh satnacoquel eb' vinh d'a junelnhej, yujto yalnac Dios to sDiosal eb' vinh yaji. A d'a sat Dios, pitzan eb' anima smasanil, xchi Jesús."
        },
        {
            "number": "39",
            "text": "Ay juntzanh eb' vinh k'ayb'um d'a ley Moisés ix alan d'ay: --Yel ton tzal Mamin k'ayb'um, xchi eb' vinh."
        },
        {
            "number": "40",
            "text": "Yuj chi' manhxalaj tas syal sk'anb'an eb' vinh d'ay."
        },
        {
            "number": "41",
            "text": "Ix yalan Jesús d'a eb' vinh: --¿Tas yuj ay eb' tz'alani to a Cristo yinhtilal David yaji?"
        },
        {
            "number": "42",
            "text": "Yujto anheja' vinhaj David chi' alanxican d'a jun libro yic Salmos: A Dios Cajal alannac d'a Vajalil icha tic: Emanh k'ojan d'a in vach' k'ab' tic,"
        },
        {
            "number": "43",
            "text": "masanto ol vak'canoch eb' ayoch ajk'olal d'ayach d'a yalanh oc, xchi Dios d'a Vajalil, xchi vinhaj David chi'."
        },
        {
            "number": "44",
            "text": "Icha chi' yutejnaccan vinhaj David yalani to a Cristo ayoch yajaloc vinh, yuj chi' cojtac to a Cristo chi', manh yinhtilalocnhej David chi' yaji, xchi Jesús d'a eb' vinh."
        },
        {
            "number": "45",
            "text": "Ayic van yab'an eb' anima smasanil, ix yalan Jesús icha tic d'a eb' sk'ayb'um:"
        },
        {
            "number": "46",
            "text": "--Tzeyil val e b'a yic manh ol ex juvoquel yuj sb'eyb'al eb' vinh k'ayb'um d'a ley Moisés, yujto scham val b'at eb' vinh yed' juntzanh spichul jucan. Snib'ej eb' vinh to tz'em nhojan eb' anima d'a eb' vinh b'aj ay mercado. A sk'an eb' vinh to a d'a xila eb' nivac vinac tz'em k'ojjab' eb' vinh d'a yoltac spatil culto. Ayic tz'och vael, snib'ej eb' vinh tz'em k'ojjab' b'aj tz'em k'ojan eb' vinh nivac yelk'ochi."
        },
        {
            "number": "47",
            "text": "Syik'anpaxek' eb' vinh tas ay d'a eb' ix chamnac yetb'eyum yed' pax spat eb' ix. Slajvi chi', najat syutej yoc slesal eb' vinh, yic a snaan eb' anima to malaj smul eb' vinh. Palta a eb' vinh chi', yelxo val nivan yaelal ol ak'jococh d'a yib'anh eb' vinh, xchi Jesús chi'."
        }
    ]
}