{
    "chapter": "18",
    "verses": [
        {
            "number": "1",
            "text": "Ay jun ab'ix ix yal Jesús t'a eb' sk'ayb'um, yic snachajel yuj eb' to max yal stzactzaj eb' yak'an lesal t'a masanil tiempo."
        },
        {
            "number": "2",
            "text": "Icha tik ix yutej yalan t'a eb': --Ha junel ay jun winh juez t'a jun chonhab'. Malaj yelk'och Dios t'a sat winh. Malaj pax yelk'och eb' anima t'a winh."
        },
        {
            "number": "3",
            "text": "Ha t'a jun chonhab' chi', ay jun ix chamnac yetb'eyum. Junjun k'u b'at sk'an ix t'a winh juez chi' to sb'o yaj yoval ix."
        },
        {
            "number": "4",
            "text": "Te nivanxo tiempo tz'eq'ui, malaj sgana winh juez chi' sb'oan yaj t'a ix. Palta yib'anhtaquilto ix snaan winh: Wach'chom max in k'anab'ajej Dios, malaj pax tz'och eb' anima t'ayin,"
        },
        {
            "number": "5",
            "text": "palta a jun ix tik, ol in b'o yaj yoval ix, yujto junjun k'u tzul avaj ochta ix t'ayin. Tato maay, manhxo ol techajlaj ix vuuj, xchi winh."
        },
        {
            "number": "6",
            "text": "Icha chi' ix yutej winh juez chuk chi' snaani."
        },
        {
            "number": "7",
            "text": "Axo pax Dios, ¿tom manh ol sb'o yaj t'a eb' sik'b'ilel yuj, eb' tz'awtan t'a k'ual t'ak'val? ¿Tom ol ek' tiempo skolwaj t'a eb' tze na'a?"
        },
        {
            "number": "8",
            "text": "Sval t'ayex, ol sb'o yaj t'a eb' t'a elanhchamel. Palta a in Ak'b'il in cot yuj Dios voch animail tik, ayic ol in jaxoc, ¿ay am eb' aytoek' t'a yol yib'anhk’inal tik, anheja' ayoch Dios t'a sk'ool? xchi Jesús Cajal."
        },
        {
            "number": "9",
            "text": "Ix yalanxi junxo ab'ix tik Jesús t'a juntzanh eb' wach' spensar snaani. Ha t'a sat eb' chi', malaj swach'il juntzanhxo eb' anima. Yuj chi', icha tik ix aj yalan t'a eb':"
        },
        {
            "number": "10",
            "text": "--Ay chavanh eb' winh vinac ix b'at lesal t'a yamaq'uil stemplo Dios. Ay jun winh fariseo, ay pax jun winh tecumel alcabar."
        },
        {
            "number": "11",
            "text": "Ayic ix k'och winh fariseo chi', ix q'ue linhan winh. Ix lesalvi winh icha tik: Ach in Diosal, svak' yuj diosal t'ayach, yujto manh in lajanoc yet' juntzanhxo eb' anima. Ha eb' chi', elk'um eb', manh wach'oc syutej sb'a eb', tz'em eb' t'a ajmulal. Yed' pax jun winh tecumel alcabar tik, svak' yuj diosal t'ayach yujto manh in lajanoc yet' winh."
        },
        {
            "number": "12",
            "text": "Yujto a in tik, chael tzin och t'a tzek'ojk'olal t'a junjun semana. Anhejtona' svak' sdiezmoal t'ayach yuj jantac tas svak' ganar, xchi winh."
        },
        {
            "number": "13",
            "text": "Axo pax winh tecumel alcabar chi', najatto ix cotcan linhan winh, yujto xiv winh, manh jab'oc ix q'ue q'uelan winh t'a satcha’anh. Ix smak' snhi' sk'ol winh, ix yalan winh icha tik: Ach in Diosal, ok'oc val a k'ool t'ayin, te chuk in, xchi winh d'ha Dios."
        },
        {
            "number": "14",
            "text": "Ha in tik svala' to ayic ix pax winh tecumel alcabar chi', wach'xo winh t'a yichanh Dios. Axo pax winh fariseo chi', manh wach'oc winh t'a yichanh Dios, yujto a eb' syik'chaanh sb'a, ol ik'jocxiemta eb'. Axo eb' syiq'uemta sb'a, niwan ol aj yelk'och eb', xchi Jesús."
        },
        {
            "number": "15",
            "text": "Ay eb' mamab'il ix ik'ancot eb' yuninal t'a Jesús yic syaq'uek' sk'ab' t'a yib'anh eb'. Ayic ix yilan eb' sk'ayb'um to icha chi', ix cot yoval eb' t'a eb' ix ik'ancot eb' chi', ix cachji eb' yuj eb'."
        },
        {
            "number": "16",
            "text": "Axo Jesús ix awtankot eb' sk'ayb'um chi', ix yalan t'a eb': --Chaeccot eb' unin t'ayin. Manh e cachoch vaan eb', yujto anhej eb' lajan spensar icha eb' unin tik, anhej eb' ay yalan yic yoch t'a yol sk'ab' Dios."
        },
        {
            "number": "17",
            "text": "Val yel swal t'ayex, a eb' max chaan Dios Yajaloc icha syutej eb' unin schaani, malaj b'ak'uinh ol och eb' t'a yol sk'ab', xchi Jesús."
        },
        {
            "number": "18",
            "text": "Ay jun winh yajal t'a skal eb' ix k'anb'an t'a Jesús: --Ach wach' k'ayb'um, ¿tas wach' tzin k'ulej yic tzin chaan in q'uinal t'a junelnhej? xchi winh."
        },
        {
            "number": "19",
            "text": "--¿Tas yuj tzin al wach'il? Malaj junok mach wach', anhejton Dios wach'."
        },
        {
            "number": "20",
            "text": "Ha ach tik, ojtac schecnab'il Dios syal icha tik: Manh ex em t'a ajmulal. Manh e milcham junok eyetanimail. Manh ex elk'anoc. Manh eyak'och es t'a yib'anh junok eyetanimail. k'anab'ajejec e mam e nun, xchi Jesús t'a winh."
        },
        {
            "number": "21",
            "text": "--Yictax unin in, ix in k'anab'ajej masanil juntzanh checnab'il tik, xchi winh t'ay."
        },
        {
            "number": "22",
            "text": "--Palta ayto junxo a paltail. Ixic, chonhcanel masanil tastac ay t'ayach, tzak'an stojol t'a eb' meb'a', ichato chi' ol aj a b'eyumal t'a satcha’anh. Slajvi chi', tzach jaxi, tzach och in k'ayb'umoc, xchi Jesús t'a winh."
        },
        {
            "number": "23",
            "text": "Axo ix yab'an juntzanh chi' winh, ix te kus winh, yujto te b'eyum winh."
        },
        {
            "number": "24",
            "text": "Axo ix yilan Jesús to ix te och winh ilk'olal, ix yalani: --Ay val smay manh ol ochlaj eb' b'eyum t'a yol sk'ab' Dios."
        },
        {
            "number": "25",
            "text": "Q'uinaloc ay junok nok' camello, ¿tom ol yal yek' nok' t'a yixal junok q'uen acxa? Icha chi' yaj eb' b'eyum. Tato ol och eb', pural ol och eb' t'a yol sk'ab' Dios, xchi Jesús t'a eb'."
        },
        {
            "number": "26",
            "text": "Axo eb' ix ab'an jun chi' ix yalan eb': --A... tato icha chi' jun, ¿mach pax eb' ol colchajoc? xchi eb'."
        },
        {
            "number": "27",
            "text": "--Ha tas max yal-laj yuj eb' anima, haxo Dios masanil syal yuj, xchi Jesús t'a eb'."
        },
        {
            "number": "28",
            "text": "Axo winhaj Pedro ix alan t'ay: --Mamin, a onh tik ix cactejcan juntzanh tastac yic tzonh och a k'ayb'umoc, xchi winh."
        },
        {
            "number": "29",
            "text": "Yuj chi' ix yalan Jesús t'a eb': --Val yel swal t'ayex, a eb' syactejcan spat, ma smam snun, yuk'tac, yanab', ix yetb'eyum, yuninal yet' yisil yujto axonhej Dios sgana eb' syak' servil,"
        },
        {
            "number": "30",
            "text": "niwan spak ol scha eb' t'a jun pekti’ tik, haxo t'a junxo tiempoal ol javok, ol scha sk'inal eb' t'a junelnhej, xchi Jesús t'a eb'."
        },
        {
            "number": "31",
            "text": "Ha Jesús ix awtankot eb' lajchawanh chi' sch'ocojil, ix yalan t'a eb': --Ha ticnaic van co b'at t'a Jerusalén. Ata' ol ujok elk'och jantacnhej tas tz'ib'ab'ilcan yuj eb' schecab' Dios t'a peca' yic yalannaccan vab'ixal eb', a in Ak'b'il in cot yuj Dios voch animail tik."
        },
        {
            "number": "32",
            "text": "Ata' ol in ak'jococh t'a yol sk'ab' eb' ch'oc chonhab'il. Ol in sb'uch eb'. Ol laj yal chuk eb' t'ayin. Ol in stzub'ej eb'."
        },
        {
            "number": "33",
            "text": "Ol in smak' eb'. Slajvi chi', ol in smilancham eb'. Axo t'a schab'jial, ol in pitzvocxi, xchi Jesús t'a eb'."
        },
        {
            "number": "34",
            "text": "Palta maj nachajel-laj jab'oc yuj eb'. Manh yojtacoclaj eb' tas van yalan chi', yujto max nachajel-laj yuj eb'."
        },
        {
            "number": "35",
            "text": "Ayic vanxo sk'och Jesús t'a chonhab' Jericó, ay jun winh max uji yilani, k'ojan ek' winh t'a ti' b'e, van sk'anan stumin winh."
        },
        {
            "number": "36",
            "text": "Ix yab'an winh to tzijtum anima van yek' t'a yol b'e chi', yuj chi' ix sk'anb'an yab' winh tas van yuji."
        },
        {
            "number": "37",
            "text": "Ix yalan eb' t'a winh to a Jesús aj Nazaret van yek' t'a yol b'e chi'."
        },
        {
            "number": "38",
            "text": "Yuj chi', ix avajq'ue winh, ix yalan winh: --Jesús, yinhtil ach kan winhaj David, ok'oc val a k'ol t'ayin, xchi winh."
        },
        {
            "number": "39",
            "text": "Ha eb' b'ab'el sb'at chi' ix cachan winh yic tz'em numan winh. Palta masnhej ix avajq'ue winh: --Ach yinhtilalcan winhaj David, ok'oc val a k'ol t'ayin, xchi winh."
        },
        {
            "number": "40",
            "text": "Yuj chi', ix och tek'naj Jesús chi', ix schecan ik'joccot winh. Axo yic ix ja winh t'a slak'anil, ix sk'anb'an t'a winh:"
        },
        {
            "number": "41",
            "text": "--¿Tas a gana tzach vutej? xchi t'a winh. --Mamin, in gana sb'oxican vilani, xchi winh."
        },
        {
            "number": "42",
            "text": "--B'oocab'xican ilani. Tzach b'oxicani yujto in ak'och t'a a k'ool, xchi Jesús t'a winh."
        },
        {
            "number": "43",
            "text": "D'a jun rato chi', ix b'oxican yilan winh, ix och tzak'an winh yuj Jesús. Ix yalan wach' lolonel winh d'ha Dios. Anhejtona', a jantac eb' ix ilan jun chi', ix yal pax wach' lolonel eb' d'ha Dios."
        }
    ]
}