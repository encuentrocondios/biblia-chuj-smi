{
    "chapter": "14",
    "verses": [
        {
            "number": "1",
            "text": "Ha t'a jun sk'ual ik'oj ip, aton t'a sábado, ix k'och Jesús vael t'a spat jun winh yajal eb' winh fariseo. Axo juntzanhxo eb' winh yetfariseoal winh ix maclan yila' tas ol yutej sb'a."
        },
        {
            "number": "2",
            "text": "Ata' ayek' jun winh penaay yuj mal k'ab' oc t'a yichanh Jesús."
        },
        {
            "number": "3",
            "text": "Axo Jesús chi' ix k'anb'an t'a eb' winh k'ayb'um t'a ley Moisés yet' t'a eb' winh fariseo chi': --¿Ay am sleyal scak' b'oxoc sk'ol junok penaay t'a sk'ual ik'oj ip, mato maay? xchi t'a eb' winh."
        },
        {
            "number": "4",
            "text": "Manhxalaj tas ix yal eb' winh. Ichato chi' ix chaji winh penaay chi' yuj Jesús, ix b'oxi sk'ool winh yuj, ix yalan t'a winh to spax winh."
        },
        {
            "number": "5",
            "text": "Ixlajwi chi', ix yalan t'a eb' winh fariseo chi': --Q'uinaloc a ex tik ay junok eyuninal ma junok e vacax, sb'at t'a yol junok xab', ¿tom max b'at eyik'q'ueta t'a elanhchamel, wach'chom sk'ual ik'oj ip? xchi t'a eb' winh."
        },
        {
            "number": "6",
            "text": "Majxo nachajlaj tas syutej eb' winh spacan t'ay."
        },
        {
            "number": "7",
            "text": "Ix yilan Jesús tas ix yutej sb'a eb' avtab'il t'a jun vael. Snib'ej eb' tz'em k'ojjab' b'aj tz'em k'ojan eb' nivac vinac. Yuj chi' ix yalan jun tik t'a eb':"
        },
        {
            "number": "8",
            "text": "--Tato ay b'aj tzex avtaj t'a junok q'uinh nupnajel, manh ex em k'ojan t'a sk'ojnub' eb' nivac vinac. Talaj icha chi' ay junok winh ek'al yelk'och t'ayex sk'och ta',"
        },
        {
            "number": "9",
            "text": "haxo winh tzex awtan chi' tz'alan t'ayex: Elanh t'a te' xila tik, ak'b'at te' t'a winh tik, tato xchi. Tzex q'uixvi, haxo t'a xila eb' malaj yelk'och tzex emcan k'ojan."
        },
        {
            "number": "10",
            "text": "Palta ayic tzex avtaji, tzex em k'ojan b'aj malaj val yelk'ochi, yic haxo sja winh tzex awtan chi', syalan winh t'ayex: Ach vamigo, ochanh t'a jun lugar b'aj tz'em k'ojan eb' nivac yelk'ochi, xcham winh. Ichato chi', niwan tz'aj eyelk'och t'a yichanh eb' ayek' t'a mexa chi'."
        },
        {
            "number": "11",
            "text": "Yalnhej mach syik'chaanh sb'a, ol ik'joc emta. Axo eb' emnaquil syutej sb'a, ol ik'joc chaanh eb'."
        },
        {
            "number": "12",
            "text": "Ix yalanpax t'a winh ix awtan eb' vael chi': --Ayic tza b'oan junok niwan vael, manh avtej eb' amigo, eb' uk'tac, eb' a k'ab' oc yet' eb' b'eyum t'a a lak'anil. Yujto ol ach yavtej pax eb' t'a yico', icha chi' ol a chaanxi spak chi'."
        },
        {
            "number": "13",
            "text": "Palta ayic tza b'oan junok niwan vael, tzavtej eb' meb'a', eb' elnac sk'ab', eb' max uji sb'eyi yet' eb' max uji yilani."
        },
        {
            "number": "14",
            "text": "Tato icha chi' tzutej, wach' ic syal chi', yujto wach'chom max a cha spak t'a eb', ol a cha spak ayic ol pitzvocxi eb' wach' sb'eyb'al, xchi Jesús t'a winh."
        },
        {
            "number": "15",
            "text": "Ay jun winh ayoch t'a skal eb' ayoch t'a jun mexa chi', ayic ix yab'an juntzanh chi' winh, ix yalan winh t'a Jesús: --Te wach' yic eb' ol och vael b'aj ayoch Dios Yajalil, xchi winh."
        },
        {
            "number": "16",
            "text": "Yuj chi' ix yal jun ab'ix tik Jesús: --Ha junel, ay jun winh ixb’o’an jun niwan vael. Tzijtum eb' anima ix yavtej winh."
        },
        {
            "number": "17",
            "text": "Axo ix k'och yorail jun vael chi', ix schecanb'at jun schecab' winh, ix b'at yalan t'a eb' avtab'il, ix yalan t'a eb': Cotanhec. Ix k'och yorail yoch vael, wach'xo yaj smasanil, xchi t'a eb'."
        },
        {
            "number": "18",
            "text": "Palta ix laj sk'anan nivank'olal sb'a eb'. Ha jun winh b'ab'el, ix yal winh icha tik: Ay jun in lu'um toto ix in mana', yowalil b'at wila''. Sval in b'a t'ayach, aq'uin nivank'olal, xa chi, xchi winh."
        },
        {
            "number": "19",
            "text": "Axo ix yalan junxo winh: Ato val slajvi in manan oye' par in vacax tik, ol b'at vak'lej proval nok'. Ak'ab' nivank'olal, xa chi t'a winh, xchi winh."
        },
        {
            "number": "20",
            "text": "Ix yalan junxo winh: Toto ix och vetb'eyum, yuj chi' max yal-laj in b'ati, xa chi, xchi winh."
        },
        {
            "number": "21",
            "text": "Yuj chi' a winh checab' chi' ix alan juntzanh tik t'a spatrón. Ix cot yoval winh patrón chi', ix yalan winh icha tik: Ixic elanhchamel t'a yoltac calle t'a juntzanh b'e tzek' t'a cal chonhab' tik, tzik'cot eb' meb'a', eb' ay spaltail, eb' max uji sb'eyi yet' eb' max uji yilani, xchi winh."
        },
        {
            "number": "22",
            "text": "Axo ix k'ochxi winh schecab' chi' junelxo, ix yalan winh t'a winh: Mamin patrón, ix in k'anab'ajej tas ix ala', palta ayto sk'an sb'ud'ji, xchi winh."
        },
        {
            "number": "23",
            "text": "Ix yalanxi winh t'a winh: Ixic t'a yoltac calle, t'a juntzanhxo b'e tzek' t'a yol chonhab' tik, tzak'an pural eb' scoti yic sb'ud'ji in pat tik yuj eb'."
        },
        {
            "number": "24",
            "text": "Yujto swal t'ayach, malaj junok eb' ix in b'ab'laj avtej ol wa t'a jun niwan vael tik, xchi winh patrón chi', xchi Jesús."
        },
        {
            "number": "25",
            "text": "Tzijtum eb' anima ix och tzak'an yuj Jesús, yuj chi' ix meltzajb'at q'uelan t'a eb', ix yalani:"
        },
        {
            "number": "26",
            "text": "--Tato ay eb' sja t'ayin, palta ta más niwan yelk'och smam snun eb' t'a vichanh snaani, ma ix yetb'eyum, yuninal, eb' yuk'tac, eb' ix yanab', ma sk'inal eb', tato icha chi', max yal-laj yoch eb' in k'ayb'umoc."
        },
        {
            "number": "27",
            "text": "Ha eb' sb'eyb'alan in b'eyb'al, sb'ecanpax cham sb'a eb' t'a te' culus vuuj, anhej eb' smoj yoch in k'ayb'umoc."
        },
        {
            "number": "28",
            "text": "Q'uinaloc ay junok ex tze nib'ej tze b'o junok niwan pat, ayic manto eyamoch e b'oani, ¿tom max ex em k'ojan tze naan yuj stojol tato k'ocb'il syab'i?"
        },
        {
            "number": "29",
            "text": "Tato maay, tonhej tzeyak'canem yich, haxo eb' anima tzex b'uchani."
        },
        {
            "number": "30",
            "text": "Syalan eb': Ha jun winh tik, ix syamoch winh sb'oan spat, palta maj b'olaj yuj winh, xcham eb'."
        },
        {
            "number": "31",
            "text": "Q'uinaloc ay junok winh rey van sb'at yak' oval yet' junocxo winh rey, palta anhej lajunhe' mil soldado winh yet'nac. Axo pax junxo winh rey chi', ay 20 mil soldado winh yet'nac. Ayic manto b'atlaj winh, ¿tom max em k'ojan winh snaan sik'lab'il tato stechaj yak'an jun oval chi' winh?"
        },
        {
            "number": "32",
            "text": "Tato sna winh to max techaj yuj, schecanb'at junok schecab' winh t'a winh yet'nac syak'an oval chi', yacb'an najatto van scot winh, yic syalan winh to tz'och eb' t'a junk'olal."
        },
        {
            "number": "33",
            "text": "Ichex pax ta', tato max eyactejcan jantac tas ay t'ayex, max yal eyoch in k'ayb'umoc."
        },
        {
            "number": "34",
            "text": "Ha atz'am atz'am, wach' ton atz'am. Palta q'uinaloc satel sk'achial atz'am, ¿tasto tz'aj sk'anchaji?"
        },
        {
            "number": "35",
            "text": "Manhxalaj tz'ochi, manhoc t'a lum lum, manhoc t'a abonoal, toxonhej syumchajeli. Ha juntzanh tzeyab' tik, naec val sik'lab'il, xchi Jesús t'a eb'."
        }
    ]
}