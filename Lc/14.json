{
    "chapter": "14",
    "verses": [
        {
            "number": "1",
            "text": "A d'a jun sk'ual ik'oj ip, aton d'a sábado, ix k'och Jesús vael d'a spat jun vinh yajal eb' vinh fariseo. Axo juntzanhxo eb' vinh yetfariseoal vinh ix maclan yila' tas ol yutej sb'a."
        },
        {
            "number": "2",
            "text": "Ata' ayek' jun vinh penaay yuj mal k'ab' oc d'a yichanh Jesús."
        },
        {
            "number": "3",
            "text": "Axo Jesús chi' ix k'anb'an d'a eb' vinh k'ayb'um d'a ley Moisés yed' d'a eb' vinh fariseo chi': --¿Ay am sleyal scak' b'oxoc sk'ol junoc penaay d'a sk'ual ik'oj ip, mato maay? xchi d'a eb' vinh."
        },
        {
            "number": "4",
            "text": "Manhxalaj tas ix yal eb' vinh. Ichato chi' ix chaji vinh penaay chi' yuj Jesús, ix b'oxi sk'ool vinh yuuj, ix yalan d'a vinh to spax vinh."
        },
        {
            "number": "5",
            "text": "Ix lajvi chi', ix yalan d'a eb' vinh fariseo chi': --Q'uinaloc a ex tic ay junoc eyuninal ma junoc e vacax, sb'at d'a yol junoc xab', ¿tom max b'at eyik'q'ueta d'a elanhchamel, vach'chom sk'ual ik'oj ip? xchi d'a eb' vinh."
        },
        {
            "number": "6",
            "text": "Majxo nachajlaj tas syutej eb' vinh spacan d'ay."
        },
        {
            "number": "7",
            "text": "Ix yilan Jesús tas ix yutej sb'a eb' avtab'il d'a jun vael. Snib'ej eb' tz'em k'ojjab' b'aj tz'em k'ojan eb' nivac vinac. Yuj chi' ix yalan jun tic d'a eb':"
        },
        {
            "number": "8",
            "text": "--Tato ay b'aj tzex avtaj d'a junoc q'uinh nupnajel, manh ex em k'ojan d'a sk'ojnub' eb' nivac vinac. Talaj icha chi' ay junoc vinh ek'al yelk'och d'ayex sk'och ta',"
        },
        {
            "number": "9",
            "text": "axo vinh tzex avtan chi' tz'alan d'ayex: Elanh d'a te' xila tic, ak'b'at te' d'a vinh tic, tato xchi. Tzex q'uixvi, axo d'a xila eb' malaj yelk'och tzex emcan k'ojan."
        },
        {
            "number": "10",
            "text": "Palta ayic tzex avtaji, tzex em k'ojan b'aj malaj val yelk'ochi, yic axo sja vinh tzex avtan chi', syalan vinh d'ayex: Ach vamigo, ochanh d'a jun lugar b'aj tz'em k'ojan eb' nivac yelk'ochi, xcham vinh. Ichato chi', nivan tz'aj eyelk'och d'a yichanh eb' ayek' d'a mexa chi'."
        },
        {
            "number": "11",
            "text": "Yalnhej mach syik'chaanh sb'a, ol ik'joc emta. Axo eb' emnaquil syutej sb'a, ol ik'joc chaanh eb'."
        },
        {
            "number": "12",
            "text": "Ix yalanpax d'a vinh ix avtan eb' vael chi': --Ayic tza b'oan junoc nivan vael, manh avtej eb' amigo, eb' uk'tac, eb' a k'ab' oc yed' eb' b'eyum d'a a lak'anil. Yujto ol ach yavtej pax eb' d'a yico', icha chi' ol a chaanxi spac chi'."
        },
        {
            "number": "13",
            "text": "Palta ayic tza b'oan junoc nivan vael, tzavtej eb' meb'a', eb' elnac sk'ab', eb' max uji sb'eyi yed' eb' max uji yilani."
        },
        {
            "number": "14",
            "text": "Tato icha chi' tzutej, vach' ic syal chi', yujto vach'chom max a cha spac d'a eb', ol a cha spac ayic ol pitzvocxi eb' vach' sb'eyb'al, xchi Jesús d'a vinh."
        },
        {
            "number": "15",
            "text": "Ay jun vinh ayoch d'a scal eb' ayoch d'a jun mexa chi', ayic ix yab'an juntzanh chi' vinh, ix yalan vinh d'a Jesús: --Te vach' yic eb' ol och vael b'aj ayoch Dios Yajalil, xchi vinh."
        },
        {
            "number": "16",
            "text": "Yuj chi' ix yal jun ab'ix tic Jesús: --A junel, ay jun vinh ix b'oan jun nivan vael. Tzijtum eb' anima ix yavtej vinh."
        },
        {
            "number": "17",
            "text": "Axo ix k'och yorail jun vael chi', ix schecanb'at jun schecab' vinh, ix b'at yalan d'a eb' avtab'il, ix yalan d'a eb': Cotanhec. Ix k'och yorail yoch vael, vach'xo yaj smasanil, xchi d'a eb'."
        },
        {
            "number": "18",
            "text": "Palta ix laj sk'anan nivank'olal sb'a eb'. A jun vinh b'ab'el, ix yal vinh icha tic: Ay jun in luum toto ix in mana', yovalil b'at vila'. Sval in b'a d'ayach, aq'uin nivank'olal, xa chi, xchi vinh."
        },
        {
            "number": "19",
            "text": "Axo ix yalan junxo vinh: Ato val slajvi in manan oye' par in vacax tic, ol b'at vak'lej proval nok'. Ak'ab' nivank'olal, xa chi d'a vinh, xchi vinh."
        },
        {
            "number": "20",
            "text": "Ix yalan junxo vinh: Toto ix och vetb'eyum, yuj chi' max yal-laj in b'ati, xa chi, xchi vinh."
        },
        {
            "number": "21",
            "text": "Yuj chi' a vinh checab' chi' ix alan juntzanh tic d'a spatrón. Ix cot yoval vinh patrón chi', ix yalan vinh icha tic: Ixic elanhchamel d'a yoltac calle d'a juntzanh b'e tz'ek' d'a cal chonhab' tic, tzik'cot eb' meb'a', eb' ay spaltail, eb' max uji sb'eyi yed' eb' max uji yilani, xchi vinh."
        },
        {
            "number": "22",
            "text": "Axo ix k'ochxi vinh schecab' chi' junelxo, ix yalan vinh d'a vinh: Mamin patrón, ix in k'anab'ajej tas ix ala', palta ayto sk'an sb'ud'ji, xchi vinh."
        },
        {
            "number": "23",
            "text": "Ix yalanxi vinh d'a vinh: Ixic d'a yoltac calle, d'a juntzanhxo b'e tz'ek' d'a yol chonhab' tic, tzak'an pural eb' scoti yic sb'ud'ji in pat tic yuj eb'."
        },
        {
            "number": "24",
            "text": "Yujto sval d'ayach, malaj junoc eb' ix in b'ab'laj avtej ol va d'a jun nivan vael tic, xchi vinh patrón chi', xchi Jesús."
        },
        {
            "number": "25",
            "text": "Tzijtum eb' anima ix och tzak'an yuj Jesús, yuj chi' ix meltzajb'at q'uelan d'a eb', ix yalani:"
        },
        {
            "number": "26",
            "text": "--Tato ay eb' sja d'ayin, palta ta más nivan yelk'och smam snun eb' d'a vichanh snaani, ma ix yetb'eyum, yuninal, eb' yuk'tac, eb' ix yanab', ma sq'uinal eb', tato icha chi', max yal-laj yoch eb' in k'ayb'umoc."
        },
        {
            "number": "27",
            "text": "A eb' sb'eyb'alan in b'eyb'al, sb'ecanpax cham sb'a eb' d'a te' culus vuuj, anhej eb' smoj yoch in k'ayb'umoc."
        },
        {
            "number": "28",
            "text": "Q'uinaloc ay junoc ex tze nib'ej tze b'o junoc nivan pat, ayic manto eyamoch e b'oani, ¿tom max ex em k'ojan tze naan yuj stojol tato k'ocb'il syab'i?"
        },
        {
            "number": "29",
            "text": "Tato maay, tonhej tzeyak'canem yich, axo eb' anima tzex b'uchani."
        },
        {
            "number": "30",
            "text": "Syalan eb': A jun vinh tic, ix syamoch vinh sb'oan spat, palta maj b'olaj yuj vinh, xcham eb'."
        },
        {
            "number": "31",
            "text": "Q'uinaloc ay junoc vinh rey van sb'at yak' oval yed' junocxo vinh rey, palta anhej lajunhe' mil soldado vinh yed'nac. Axo pax junxo vinh rey chi', ay 20 mil soldado vinh yed'nac. Ayic manto b'atlaj vinh, ¿tom max em k'ojan vinh snaan sik'lab'il tato stechaj yak'an jun oval chi' vinh?"
        },
        {
            "number": "32",
            "text": "Tato sna vinh to max techaj yuuj, schecanb'at junoc schecab' vinh d'a vinh yed'nac syak'an oval chi', yacb'an najatto van scot vinh, yic syalan vinh to tz'och eb' d'a junk'olal."
        },
        {
            "number": "33",
            "text": "Ichex pax ta', tato max eyactejcan jantac tas ay d'ayex, max yal eyoch in k'ayb'umoc."
        },
        {
            "number": "34",
            "text": "A atz'am atz'am, vach' ton atz'am. Palta q'uinaloc satel sk'achial atz'am, ¿tasto tz'aj sk'anchaji?"
        },
        {
            "number": "35",
            "text": "Manhxalaj tz'ochi, manhoc d'a lum luum, manhoc d'a abonoal, toxonhej syumchajeli. A juntzanh tzeyab' tic, naec val sik'lab'il, xchi Jesús d'a eb'."
        }
    ]
}