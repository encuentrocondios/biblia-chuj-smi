{
    "chapter": "8",
    "verses": [
        {
            "number": "1",
            "text": "Ixlajwi juntzanh tik, ix och ijan Jesús yek' t'a juntzanh chonhab' yet' t'a juntzanh aldea, ix laj yalanel wach' ab'ix tas tz'aj yoch heb' anima t'a yol sk'ab' Dios. Ix ek' heb' lajchawanh schecab' yet'oc."
        },
        {
            "number": "2",
            "text": "Ay pax juntzanh heb' ix ix elnac enemigo t'ay, ix ek' yet' heb' yet' juntzanhxo heb' ix penaay b'onacxi sk'ol yuj. D'a skal heb' ix chi', ay jun ix scuchan María aj Magdala, aton jun ix b'aj ik'b'ilel ucwaanh heb' enemigo."
        },
        {
            "number": "3",
            "text": "Ay pax junxo ix scuchan Juana yetb'eyum winhaj Chuza, aton winh smayordomo winhaj Herodes. Ay junxo ix scuchan Susana yet' juntzanhxo heb' ix. Ix kolwaj heb' ix t'a Jesús yet' jab'oc tastac ay t'a heb' ix."
        },
        {
            "number": "4",
            "text": "Tzijtum anima ix cot t'a junjun chonhab', ix smolb'an sb'a heb' b'aj ayek' Jesús. Yuj chi', ix yal jun ab'ix tik t'a heb'. Ix yalan icha tik:"
        },
        {
            "number": "5",
            "text": "--Ay jun winh ix b'at tzicanb'at strigo. Axo yic wan stzicanb'at ixim winh, ay juntzanh ixim ix emcan t'a yol b'e, ix laj tek'ji ixim, haxo nok' much ix lojank'e ixim."
        },
        {
            "number": "6",
            "text": "Ay juntzanhxo ixim ix emcan t'a yib'anhtac k'een k'een. Axo ix jawi ixim ix tacjiel ixim yujto jab'nhej sch'ayanil lu'um."
        },
        {
            "number": "7",
            "text": "Ay juntzanhxo ixim ix emcan t'a caltac ank'ultak, haxo ix q'uib' ixim, tonhej ix tacjiel ixim yuj juntzanh ank'ultak ix ja chi' yet'oc."
        },
        {
            "number": "8",
            "text": "Palta ay juntzanhxo ixim ix emcan b'aj ay syaxil sat lu'um, haxo yic ix q'uib' ixim, niwan sat ixim ix yak'a'. Ay ixim jun ciento sat t'a junjun sjolom, xchi Jesús. Ayic ix yalan jun tik, te chaanh ix yutej yalani: --Ha ex ix eyab' jun lolonel tik, naub'tanhejec, xchi t'a heb'."
        },
        {
            "number": "9",
            "text": "Axo heb' sk'ayb'um ix k'anb'an t'ay tas syalelk'och jun ch'oxnab'il chi'."
        },
        {
            "number": "10",
            "text": "Ix yalan t'a heb': --Ha ex tik, ix ak'ji eyojtaquej juntzanh tas ix sch'ox Dios yic tz'och heb' anima t'a yol sk'ab'. Palta tzin lolon t'a juntzanhxo heb' anima t'a ch'oxnab'il, yuj chi' wach'chom syil heb', anheja' yaj heb', ichato malaj tas syil heb', wach'chom syab' heb', palta max nachajel-laj yuj heb'."
        },
        {
            "number": "11",
            "text": "Ha jun ch'oxnab'il tik syalelk'ochi: Ha juntzanh inhat chi', a slolonel Dios sch'oxeli."
        },
        {
            "number": "12",
            "text": "Ha ixim ix emcan t'a yol b'e sch'oxanel heb' anima tz'ab'ani, haxo sk'och winh diablo t'a heb', tz'ik'jipaxek' jun lolonel chi' t'a heb' yic max yak'och heb' t'a sk'ool, yic max colchaj heb'."
        },
        {
            "number": "13",
            "text": "Axo juntzanhxo ixim ix emcan t'a yib'anh k'een k'een chi' sch'oxanel heb' anima tz'ab'an slolonel Dios, scha heb' t'a tzalajk'olal. Icha junok te te' malaj sch'anhal yib', icha chi' yaj heb'. Syak'och heb' t'a sk'ool jayeoc k'ual, haxo sja syaelal heb', syik'anxiel sb'a heb'."
        },
        {
            "number": "14",
            "text": "Axo juntzanhxo ixim ix emcan t'a kal ank'ultak chi' sch'oxanel heb' tz'ab'an slolonel Dios, palta haxo sb'ey tiempo, tzijtum tas sna heb'. Sna sb'eyumal heb', sna heb' yuj yic sniwanil. Yuj wal juntzanh chi', tz'ixtaxel spensar heb'. Lajan tz'aj heb' icha ixim trigo max och sat."
        },
        {
            "number": "15",
            "text": "Axo juntzanhxo ixim ix emcan b'aj ay syaxil sat lu'um chi' sch'oxanel heb' tz'ak'anoch jun lolonel chi' t'a sk'ool, sk'anab'ajan heb', tek'an syutej sb'a heb'. Aton heb' tik lajan yet' ixim trigo wach' sjolom syak'a'."
        },
        {
            "number": "16",
            "text": "Ayic skak'anoch sk'ak'al ko candil ¿tom ha t'a yol junok chen skak'emi, mato t'a yalanh te ch'at skak'ochi? Maay, palta t'a yib'anh junok tas chaanh yajk'ei, ata' skak'k'ei, yic wach' syil heb' tz'ochk'och t'a yol pat chi'."
        },
        {
            "number": "17",
            "text": "Jantacnhej tas k'ub'anel ticnaik, ol checlajelta yet' jantacnhej tas esalil ayeq'ui, ol ojtacajeloc, ol checlajeloc."
        },
        {
            "number": "18",
            "text": "Yuj chi' scham wal eyab'ani, yujto a mach sgana snachajel juntzanh tik yuj, ol ak'joc sjelanil yic sik'lab'il ol nachajel yuj. Axo mach malaj sgana snachajel juntzanh tik yuj jun, a jab'oc ijan ol nachajel yuj ol wach' ik'joquek' t'ay, xchi Jesús."
        },
        {
            "number": "19",
            "text": "Ha ix snun Jesús yet' heb' yuk'tac ix k'och heb' b'aj ayeq'ui, palta max yal-laj sk'och heb' t'ay yujto manhxo jantacoc anima."
        },
        {
            "number": "20",
            "text": "Yuj chi' ix alchaj t'ay: --Ha ix a nun yet' heb' uk'tac wan yek' heb' ach say t'a ti pat chi', xchi heb'."
        },
        {
            "number": "21",
            "text": "Palta ix yalan t'a heb' ayek' yet' chi': --Ha heb' tz'ab'an slolonel Dios, sk'anab'ajan heb', aton heb' chi' icha in nun, icha wuk'tac yaji, xchi Jesús t'a heb'."
        },
        {
            "number": "22",
            "text": "D'a junel ix och Jesús t'a yol jun barco yet' heb' sk'ayb'um, ix yalan t'a heb': --Coyec t'a sk'axepal ha' nhajab' tik, xchi. Ix b'at heb' b'ian."
        },
        {
            "number": "23",
            "text": "Yacb'an wan sb'ey te', ix wayb'at Jesús chi'. Elanhchamel ix ja jun niwan ik', ix och ijan sb'ud'ji te' barco chi' yuj ha'. Ijan sb'at te' t'a yich ha'."
        },
        {
            "number": "24",
            "text": "Axo heb' sk'ayb'um chi' ix pitzanel swayanh, ix yalan heb' t'ay: --Mamin, Mamin, wan ko b'at t'a yol ha', xchi heb' t'ay. Yuj chi' ix k'e waan, ix scachan jun ik' chi' yet' ha' sk'e chulan chi'. Ix numk'aj smasanil yuj."
        },
        {
            "number": "25",
            "text": "Ichato chi' b'ian, ix yalan t'a heb' sk'ayb'um chi': --¿Tas yuj max eyak'och Dios t'a he k'ool? xchi t'a heb'. Toxonhej ix och k'elan heb', ix sat sk'ool heb', ix yalan heb': --¿Tas yaj jun winh tik? Scachji jun ik' tik yet' ha ha' tik yuj winh, ix k'anab'ajax winh yuj juntzanh tik, xchi heb'."
        },
        {
            "number": "26",
            "text": "Ixlajwi chi', ix k'och heb' t'a yol yic Gerasa, t'a sk'axepalek' ha' nhajab' yic Galilea chi'."
        },
        {
            "number": "27",
            "text": "Axo ix elta Jesús t'a yol te' barco chi' t'a sat lu'um, ix k'och jun winh ay t'a chonhab' chi' t'ay. Ayxo scajwi yixtaj winh yuj juntzanh heb' enemigo ayoch t'ay. Max yak'ochlaj spichul winh, max canlaj wan winh t'a yol junok pat, axonhej b'aj mucan heb' chamnac ayek' winh."
        },
        {
            "number": "28",
            "text": "Ayic ix yilan Jesús winh, ix em cuman winh t'a yichanh. Axo Jesús ix alan t'a heb' enemigo chi' to tz'el heb' t'a winh. Yuj chi' ix awajk'e winh, ix yalan winh t'a Jesús: --Ach Jesús, Yuninal ach Dios Niwan Yelk'ochi, ¿tas alan ic t'ayin? Tzin tewi t'ayach, manh in ixtej, xchi winh t'ay. Tzijtum elxo syamchaj winh yuj heb' enemigo chi', yuj chi' stzek'ji winh t'a k'een cadena yuj heb' anima, tz'och k'een t'a yoc winh yet' t'a sk'ab' winh. Palta sd'inhchitejb'at k'een winh. Ix ik'jib'at winh yuj heb' enemigo chi' b'aj malaj anima."
        },
        {
            "number": "29",
            "text": "Ix sk'anb'an Jesús t'a winh: --¿Tas a b'i? xchi. --Legión in b'i, xchi winh. Ix yal jun chi' winh yujto tzijtum heb' enemigo chuk ayoch t'a winh."
        },
        {
            "number": "30",
            "text": "Axo juntzanh heb' enemigo chi', ix tewioch heb' t'a Jesús: Manh onh ak'b'at t'a jun xab' olan, xchi heb'."
        },
        {
            "number": "31",
            "text": "Ay juntzanh nok' tzijtumal chitam wan swa t'a jun tzalan. Ix tewi heb' enemigo chi' t'a Jesús to tz'ak'jib'at heb' t'a nok'. Ix schaanb'at heb'."
        },
        {
            "number": "32",
            "text": "Ix elcan juntzanh enemigo chi' t'a winh, ix b'atcan heb' t'a nok' chitam chi'. Axo nok' chitam chi' ix b'at nok' t'a jun chaanh, ix emk'och nok' t'a yol ha' nhajab', ix sjik' ha' nok', ix cham nok'."
        },
        {
            "number": "33",
            "text": "Axo ix yilan heb' tanhwum chitam chi' tas ix uji, ix b'at lemnaj heb' yal t'a heb' anima ay t'a chonhab' chi' yet' t'a heb' ayb'at munlajel."
        },
        {
            "number": "34",
            "text": "Yuj chi' ix cot heb' anima yila' tas ix uji. Ayic ix k'och heb' b'aj ayek' Jesús, ix yilan heb' to ayek' jun winh b'aj ix el juntzanh enemigo chi', k'ojanem winh t'a yichanh Jesús. Ayxo och spichul winh, wach'xo spensar winh. Ix te xivb'at heb' yilani."
        },
        {
            "number": "35",
            "text": "Ha heb' ix ilan chi', ix laj yalan heb' chajtil ix aj sb'oxi sk'ol winh b'aj ix el juntzanh enemigo chi'."
        },
        {
            "number": "36",
            "text": "Ix och ijan masanil heb' anima aj Gerasa chi' yalan t'a Jesús to tz'el b'aj ay heb' chi', yujto te xivnac heb' yuj. Yuj chi' ix ochxi t'a yol te' barco chi' yic spaxi."
        },
        {
            "number": "37",
            "text": "Ix yal winh b'aj ix el heb' enemigo chi' t'a Jesús to sb'at winh yet'oc, palta maj schab'atlaj winh."
        },
        {
            "number": "38",
            "text": "--Paxanh t'a a pat, ixic, al masanil tas ix sb'o Dios t'ayach, xchi Jesús t'a winh. Ix b'at winh, ix laj yalan winh t'a masanil heb' anima tas ix utaj yuj Jesús."
        },
        {
            "number": "39",
            "text": "Ayic ix k'ochxi Jesús t'a sk'axepal ha' nhajab' chi', ix chaji yuj heb' anima smasanil t'a tzalajk'olal, yujto tanhwab'il yuj heb' smasanil."
        },
        {
            "number": "40",
            "text": "Ix ja jun winh scuch Jairo, winh yajal yaj t'a spatil culto ta'. Ix em cuman winh t'a yichanh Jesús chi', ix sk'anan winh t'ay to sb'at yet'oc t'a spat,"
        },
        {
            "number": "41",
            "text": "yujto ay jun pitanh yisil winh wan schami, slajchawil ab'il sk'inal ix. Ayic wan sb'at Jesús, tzijtum anima ix b'at yet'oc, yuj chi' ix te witz'k'aji."
        },
        {
            "number": "42",
            "text": "D'a skal heb', ay jun ix slajchawilxo ab'il penaay yuj jun ha' tz'el t'a sniwanil. Ix lajwiel masanil tastac ay t'a ix, yic stupan heb' tz'anhtani, palta max b'olaj ix."
        },
        {
            "number": "43",
            "text": "Ix snitzancot sb'a ix t'a stz'ey Jesús, ix syaman sti' spichul ix. D'a jun rato chi' ix b'o jun syaelal ix chi'."
        },
        {
            "number": "44",
            "text": "Ix sk'anb'an Jesús: --¿Mach tzin yaman chi'? xchi. Yujto masanil heb' tz'alani to manhoclaj heb', yuj chi' ix yal winhaj Pedro: --Mamin, a heb' anima, tzach yec tik tzach yec tik heb', tzalanpaxi: ¿Mach tzin yamani? xa chi, xchi winh t'ay."
        },
        {
            "number": "45",
            "text": "--Ay jun mach ix in yamani, yujto ix wab' sb'oxi sk'ool jun anima chi' yuj in poder, xchi Jesús chi'."
        },
        {
            "number": "46",
            "text": "Ayic ix yilan jun ix ix chi' to ix checlajelta tas ix sk'ulej ix chi', ix k'och ix t'a yichanh Jesús, sluclon ix yuj xiwelal, ix em cuman ix t'ay. Ix yalan ix t'a yichanh heb' smasanil tas yuj ix syam spichul chi' ix, ix yalan ix tas ix aj sb'oxi ix t'a jun rato chi'."
        },
        {
            "number": "47",
            "text": "Yuj chi' ix yalan Jesús t'a ix: --Ach ix, yujto in ak'och t'a a k'ool, ach b'oxi. Junk'olal a paxi, xchi t'a ix."
        },
        {
            "number": "48",
            "text": "Vanto yalan t'a ix, ix k'och jun spetoj t'a spat winhaj Jairo chi', ix yalani: --Ha ix isil chi' toxo ix cham ix. ¿Tasto yuj tza tzuntzej winh ko k'ayb'umal tik? xchi winh."
        },
        {
            "number": "49",
            "text": "Ayic ix yab'an jun chi' Jesús, ix yalan t'a winhaj Jairo chi': --Manh ach xiwoc, anhej to tzak'och Dios t'a a k'ool, a ix isil chi' ol b'oxoc sk'ool ix, xchi t'a winh."
        },
        {
            "number": "50",
            "text": "Axo yic ix k'och Jesús chi' t'a spat winh, malaj mach ix chajiochi, anhej winhaj Pedro, winhaj Jacobo, winhaj Juan yet' smam snun ix unin chi'."
        },
        {
            "number": "51",
            "text": "Tzijtum heb' anima tz'ok' yuj ix. Axo ix yalan Jesús t'a heb': --Manh ex ok'oc. Manh chamnacoclaj ix, tonhej waynac ix, xchi t'a heb'."
        },
        {
            "number": "52",
            "text": "Ix tzetzaj yuj heb', yujto ix yil heb' to toxo ix cham ix."
        },
        {
            "number": "53",
            "text": "Axo Jesús ix yaman sk'ab' ix, te chaanh ix yala': --Ach cob'es unin, k'eanh waan, xchi."
        },
        {
            "number": "54",
            "text": "Ix pitzwixi ix t'a elanhchamel, ix k'e wan ix. Axo Jesús ix alani to tz'ak'ji wa ix."
        },
        {
            "number": "55",
            "text": "Axo heb' smam snun ix chi', ix te satb'at sk'ol heb', palta ix yalan Jesús t'a heb' to malaj junok mach b'aj syal heb' tas ix aj spitzwixi ix."
        }
    ]
}