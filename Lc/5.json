{
    "chapter": "5",
    "verses": [
        {
            "number": "1",
            "text": "Ha junel ayek' Jesús t'a sti' ha' nhajab' Genesaret. Tzijtum anima ix k'och t'ay, ix te vitz'k'aj yuj eb' yujto snib'ej eb' syab' slolonel Dios."
        },
        {
            "number": "2",
            "text": "Ix yilani ayek' chab' yunetac barco t'a sti' ha', malaj mach ayoch t'a yool, yujto ix elta juntzanh eb' yamum chay t'a yol te', van sjuk'anel schimpa eb', yic syamlab' chay chi'."
        },
        {
            "number": "3",
            "text": "Yuj chi' ix och Jesús t'a yol jun te' barco chi', aton te' yic winhaj Simón. Ix yalan t'a winh to snitzoch jab'oc te' winh t'a yol ha'. Ixlajwi chi' ix em k'ojan t'a yol te', ix och ijan sk'ayb'an eb' anima chi' t'a sti' ha'."
        },
        {
            "number": "4",
            "text": "Ixlajwi sk'ayb'an eb', ix yalanpax t'a winhaj Simón chi': --Coyec yet' te' e barco tik b'aj te jul ha', ata' ol eyaq'uem e chimpa, xchi Jesús chi'."
        },
        {
            "number": "5",
            "text": "--Ach co k'ayb'umal, jun ak'val ix cak'lej co yaman nok' q'uiq'ui, malaj val junok nok' ix quik'a'. Palta yujnhej to a ach tzala', ol b'at caq'uem co chimpa tik junelxo, xchi winhaj Simón chi' t'ay."
        },
        {
            "number": "6",
            "text": "Axo yic ix yak'anem eb', manhxo jantacoc nok' ix yamchaji. Ha schimpa eb' chi' ijan ix nhik'chajb'ati."
        },
        {
            "number": "7",
            "text": "Ix sb'echk'ab'ancot juntzanhxo eb' yetb'eyum eb' t'a junxo barco yic tz'och eb' yet' eb'. Ix javi eb', ix b'ud'ji chab' te' barco chi'. Ijan ix b'at te' t'a yol ha' yuj yalil nok'."
        },
        {
            "number": "8",
            "text": "Axo ix yilan jun chi' winhaj Simón Pedro chi', ix em cuman winh t'a yichanh Jesús, ix yalan winh t'ay: --Mamin, ma max ach el t'a in tz'ey, yujto a in tik, te chuk in, xchi winh."
        },
        {
            "number": "9",
            "text": "Icha chi' ix yutej winh yalani, yujto ix te sat sk'ol winh yet' juntzanhxo eb' yetb'eyum yuj juntzanh nok' tzijtumal chay ix syam eb' chi'."
        },
        {
            "number": "10",
            "text": "Anhejtona' winhaj Jacobo yet' winhaj Juan, aton eb' winh yuninal winhaj Zebedeo, ix te sat sk'ol eb' winh. Yetyamum chayil sb'a eb' winh yet' winhaj Simón chi'. Ix yalan Jesús t'a winhaj Simón chi': --Manh ach xivoc. Icha tzutej a yaman nok' chay tik, icha chi' ol utoc ik'ancot eb' anima t'ayin, xchi t'a winh."
        },
        {
            "number": "11",
            "text": "Axo ix elk'och juntzanh barco chi' t'a sti' ha', ix yactancan juntzanh syamk'ab' eb' chi', ix och tzak'an eb' yuj Jesús."
        },
        {
            "number": "12",
            "text": "Ha junel ayek' Jesús t'a jun chonhab', ix k'och jun winh t'ay, ayq'ue yab'il lepra t'a snivanil winh smasanil. Ha ix yilanoch Jesús chi' winh, ix em cumnaj winh, ix em nhojnaj winh t'a sat lu'um, ix yalan winh t'ay: --Mamin, ta syal a k'ool tzin a b'oxicani, xchi winh."
        },
        {
            "number": "13",
            "text": "Axo Jesús ix yamlan winh, ix yalani: --In gana sb'oxican a k'ool, xchi t'a winh. Ayic ix yalan Jesús icha chi', ix el jun yab'il chi' t'a winh."
        },
        {
            "number": "14",
            "text": "Ixlajwi chi', ix cham val yalan t'a winh: --Ayta b'aj tzal jun tik. Palta ixic, b'at ch'ox a b'ha t'a winh sacerdote. B'at ak'an jun silab' d'ha Dios, icha yalnaccan winhaj Moisés, yic tz'ilji to ach b'oxi, xchi Jesús chi' t'a winh."
        },
        {
            "number": "15",
            "text": "Ha yab'ixal Jesús chi', ix pucaxnhej t'a skal eb' anima. Tzijtum eb' ix smolb'ej sb'a yic syab' eb' tas syala', yic sb'oxican sk'ol eb' yuj."
        },
        {
            "number": "16",
            "text": "Ix yiq'uel sb'ha t'a skal eb', ix b'at lesal b'aj malaj eb' anima."
        },
        {
            "number": "17",
            "text": "D'a jun k'u van sk'ayb'an eb' anima Jesús, k'ojk'umb'a juntzanh eb' fariseo yet' pax eb' k'ayb'um t'a ley Moisés. Ha t'a junjun chonhab' t'a yol yic Galilea yet' t'a yol yic Judea ix laj cot eb'. Ay pax eb' ix cot t'a Jerusalén. Axo Jesús ix checlajel spoder Dios t'ay, ayic ix yak'an b'oxoc sk'ol eb' penaay."
        },
        {
            "number": "18",
            "text": "Ichato chi' ix k'och juntzanh eb' winh, b'achb'il jun winh sicb'inaquel yuj eb' winh yet' svaynub'. Sgana eb' winh tz'och t'a yol pat syak'anoch eb' winh t'a yichanh Jesús."
        },
        {
            "number": "19",
            "text": "Palta maj ilchajlaj yuj eb' winh b'aj tz'ochi yujto te vitz'an yuj eb' anima. Yuj chi' ix q'ue eb' winh t'a spanhanil yib'anh jun pat chi', ix yolan yib'anh pat chi' eb' winh, ix yak'anemta winh penaay chi' eb' winh yet' svaynub' t'a skal eb' anima t'a yichanh Jesús chi'."
        },
        {
            "number": "20",
            "text": "Axo ix yilan Jesús chi' to ix yak'och sk'ool eb' winh t'ay, yuj chi' ix yalan t'a winh penaay chi': --Ach anima, toxo ix ak'ji lajvoc a mul, xchi t'a winh."
        },
        {
            "number": "21",
            "text": "Yuj chi', haxo eb' k'ayb'um t'a ley Moisés yet' eb' fariseo, ix och ijan eb' snaub'tanhani: ¿Tas yaj jun winh tik? Van sb'uchvaj winh d'ha Dios. Malaj junok mach syal yak'an lajvoc mul, anhej Dios, xchi eb' t'a spensar."
        },
        {
            "number": "22",
            "text": "Palta a Jesús yojtacxo tas van snaan eb' chi', yuj chi' ix yalan t'a eb': --¿Tas yuj tze naub'tanhej jun tik?"
        },
        {
            "number": "23",
            "text": "¿Tas junok secojtac calan tze na'a? ¿A a mul toxo ix ak'ji lajvoc, xco chama, ma: Q'ueanh vaan, b'eyanh, mato xco chi?"
        },
        {
            "number": "24",
            "text": "Ha ticnaic, ol in ch'ox t'ayex to a in Ak'b'il in cot yuj Dios voch animail tik, ay vopisio vak'an lajvoc smul eb' anima ay t'a yol yib'anhk’inal tik. Ix yalan Jesús t'a winh sicb'inaquel chi': --Ha in tik swal t'ayach, q'ueanh vaan, ik'chaanh a vaynub' tik, ixic t'a a pat, xchi t'a winh."
        },
        {
            "number": "25",
            "text": "D'a jun rato chi', ix q'ue vaan winh sicb'inaquel chi' t'a yichanh eb'. Ix yik'anchaanh svaynub' winh b'aj jichan ek' chi'. Ix pax winh t'a spat, ix yalan wach' lolonel winh d'ha Dios."
        },
        {
            "number": "26",
            "text": "Ix laj och q'uelan eb' smasanil ix laj yalan wach' lolonel eb' d'ha Dios, ix te sat sk'ol eb', yuj chi' ix laj yal eb': --Ix te sat co k'ool quilan juntzanh tik, xchi eb'."
        },
        {
            "number": "27",
            "text": "Ixlajwi chi', ix elta Jesús, ix yilan jun winh tecumel alcabar scuchan Leví, k'ojanek' winh b'aj stequel alcabar chi'. Ix yalan Jesús t'a winh: --Ochanh in k'ayb'umoc, xchi."
        },
        {
            "number": "28",
            "text": "Ix q'ue vaan winh, ix yactancan smasanil, ix och winh sk'ayb'umoc Jesús chi'."
        },
        {
            "number": "29",
            "text": "Ichato chi', ix och jun niwan vael t'a spat winh yic sva Jesús yet'oc. Tzijtum eb' winh tecumel alcabar yet' juntzanhxo eb' anima ix och yet' eb' t'a mexa."
        },
        {
            "number": "30",
            "text": "Axo eb' winh fariseo yet' eb' winh k'ayb'um t'a ley Moisés chi', ix och ijan eb' winh yalan t'a eb' sk'ayb'um Jesús chi' icha tik: --¿Tas yuj tzex wa'i, tzeyuk'an ha' yet' juntzanh eb' winh tecumel alcabar tik yet' eb' chuk sb'eyb'al tik? xchi eb' winh t'a eb'."
        },
        {
            "number": "31",
            "text": "Yuj chi', ix yal Jesús t'a eb' winh: --Q'uinaloc ay junok winh anhtum ticnaic. Ha eb' wach' sk'ool, ¿tom ay tz'och winh yuj eb'? Anhej eb' penaay ay tz'och winh yuj."
        },
        {
            "number": "32",
            "text": "Manh yujoc vavtan eb' toxon wach' sb'eyb'al snaani, in javi. Palta yuj vavtan eb' yojtac to chuk sb'eyb'al, yic wach' sna sb'a eb' yuj smul, xchi t'a eb' winh."
        },
        {
            "number": "33",
            "text": "Ixlajwi chi', ix yalan eb' winh t'a Jesús: --Ha eb' sk'ayb'um winhaj Juan, winh tz'ak'an bautizar yet' eb' sk'ayb'um eb' winh fariseo, tzijtum el tz'och eb' t'a tzek'ojk'olal, slesalvi eb'. Palta haxo eb' a k'ayb'um tik, ¿tas yuj anhej vael syak' eb'? xchi eb' winh t'ay."
        },
        {
            "number": "34",
            "text": "Ix yalan Jesús t'a eb' winh: --Q'uinaloc ay junok nupnajel, ¿tom syal eyak'anoch eb' avtab'il t'a nupnajel chi' t'a tzek'ojk'olal yacb'an aytoek' winh van yoch yetb'eyum chi' yet' eb'?"
        },
        {
            "number": "35",
            "text": "Palta ol ja sk'ual ol ik'joc el winh t'a skal eb', ichato chi' ol och eb' t'a tzek'ojk'olal, xchi t'a eb' winh."
        },
        {
            "number": "36",
            "text": "Ixlajwi chi', ix yalanxi junxo ab'ix tik t'a eb' winh: --Malaj junok onh ay junok ak' pichul sco nhiq'uelta jab'oc, scak'anoch snipuloc junok k'a pichul. Tato icha chi' scutej, tz'ixtaxel jun ak'to chi'. Anhejtona', tz'ixtax pax el jun k'a pichul chi' yuj jun ak'to chi'."
        },
        {
            "number": "37",
            "text": "Ol val junxo ch'oxnab'il: Max yal-laj yak'chajem vino manto sipji t'a yol junok nok' k'a tz'um yet'tal vino, tato icha chi', snhik'chaj jun tz'uum chi' yuj vino chi', tz'ixtax scha macanhil."
        },
        {
            "number": "38",
            "text": "Yuj chi', ha t'a yol nok' ak' tz'uum tzeyaq'uem vino manto sipji, icha chi' wach' ol kan schab'il."
        },
        {
            "number": "39",
            "text": "Anhejtona', tato ay eb' anheja' tzato uk'an peca' vino, haxo jun vino toto sb'oi, malaj yelk'och t'a sat eb'. Syalan eb': Ha jun peca' vino tik, más wach', xchi eb', xchi Jesús."
        }
    ]
}