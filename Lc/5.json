{
    "chapter": "5",
    "verses": [
        {
            "number": "1",
            "text": "A junel ayek' Jesús d'a sti' a' nhajab' Genesaret. Tzijtum anima ix k'och d'ay, ix te vitz'k'aj yuj eb' yujto snib'ej eb' syab' slolonel Dios."
        },
        {
            "number": "2",
            "text": "Ix yilani ayek' chab' yunetac barco d'a sti' a', malaj mach ayoch d'a yool, yujto ix elta juntzanh eb' yamum chay d'a yol te', van sjuk'anel schimpa eb', yic syamlab' chay chi'."
        },
        {
            "number": "3",
            "text": "Yuj chi' ix och Jesús d'a yol jun te' barco chi', aton te' yic vinhaj Simón. Ix yalan d'a vinh to snitzoch jab'oc te' vinh d'a yol a'. Ix lajvi chi' ix em k'ojan d'a yol te', ix och ijan sk'ayb'an eb' anima chi' d'a sti' a'."
        },
        {
            "number": "4",
            "text": "Ix lajvi sk'ayb'an eb', ix yalanpax d'a vinhaj Simón chi': --Coyec yed' te' e barco tic b'aj te jul a', ata' ol eyaq'uem e chimpa, xchi Jesús chi'."
        },
        {
            "number": "5",
            "text": "--Ach co k'ayb'umal, jun ak'val ix cak'lej co yaman nok' q'uiq'ui, malaj val junoc nok' ix quik'a'. Palta yujnhej to a ach tzala', ol b'at caq'uem co chimpa tic junelxo, xchi vinhaj Simón chi' d'ay."
        },
        {
            "number": "6",
            "text": "Axo yic ix yak'anem eb', manhxo jantacoc nok' ix yamchaji. A schimpa eb' chi' ijan ix nhik'chajb'ati."
        },
        {
            "number": "7",
            "text": "Ix sb'echk'ab'ancot juntzanhxo eb' yetb'eyum eb' d'a junxo barco yic tz'och eb' yed' eb'. Ix javi eb', ix b'ud'ji chab' te' barco chi'. Ijan ix b'at te' d'a yol a' yuj yalil nok'."
        },
        {
            "number": "8",
            "text": "Axo ix yilan jun chi' vinhaj Simón Pedro chi', ix em cuman vinh d'a yichanh Jesús, ix yalan vinh d'ay: --Mamin, ma max ach el d'a in tz'ey, yujto a in tic, te chuc in, xchi vinh."
        },
        {
            "number": "9",
            "text": "Icha chi' ix yutej vinh yalani, yujto ix te sat sk'ol vinh yed' juntzanhxo eb' yetb'eyum yuj juntzanh nok' tzijtumal chay ix syam eb' chi'."
        },
        {
            "number": "10",
            "text": "Anhejtona' vinhaj Jacobo yed' vinhaj Juan, aton eb' vinh yuninal vinhaj Zebedeo, ix te sat sk'ol eb' vinh. Yetyamum chayil sb'a eb' vinh yed' vinhaj Simón chi'. Ix yalan Jesús d'a vinhaj Simón chi': --Manh ach xivoc. Icha tzutej a yaman nok' chay tic, icha chi' ol utoc ik'ancot eb' anima d'ayin, xchi d'a vinh."
        },
        {
            "number": "11",
            "text": "Axo ix elk'och juntzanh barco chi' d'a sti' a', ix yactancan juntzanh syamk'ab' eb' chi', ix och tzak'an eb' yuj Jesús."
        },
        {
            "number": "12",
            "text": "A junel ayek' Jesús d'a jun chonhab', ix k'och jun vinh d'ay, ayq'ue yab'il lepra d'a snivanil vinh smasanil. A ix yilanoch Jesús chi' vinh, ix em cumnaj vinh, ix em nhojnaj vinh d'a sat luum, ix yalan vinh d'ay: --Mamin, ta syal a k'ool tzin a b'oxicani, xchi vinh."
        },
        {
            "number": "13",
            "text": "Axo Jesús ix yamlan vinh, ix yalani: --In gana sb'oxican a k'ool, xchi d'a vinh. Ayic ix yalan Jesús icha chi', ix el jun yab'il chi' d'a vinh."
        },
        {
            "number": "14",
            "text": "Ix lajvi chi', ix cham val yalan d'a vinh: --Ayta b'aj tzal jun tic. Palta ixic, b'at ch'ox a b'a d'a vinh sacerdote. B'at ak'an jun silab' d'a Dios, icha yalnaccan vinhaj Moisés, yic tz'ilji to ach b'oxi, xchi Jesús chi' d'a vinh."
        },
        {
            "number": "15",
            "text": "A yab'ixal Jesús chi', ix pucaxnhej d'a scal eb' anima. Tzijtum eb' ix smolb'ej sb'a yic syab' eb' tas syala', yic sb'oxican sk'ol eb' yuuj."
        },
        {
            "number": "16",
            "text": "Ix yiq'uel sb'a d'a scal eb', ix b'at lesal b'aj malaj eb' anima."
        },
        {
            "number": "17",
            "text": "D'a jun k'u van sk'ayb'an eb' anima Jesús, k'ojk'umb'a juntzanh eb' fariseo yed' pax eb' k'ayb'um d'a ley Moisés. A d'a junjun chonhab' d'a yol yic Galilea yed' d'a yol yic Judea ix laj cot eb'. Ay pax eb' ix cot d'a Jerusalén. Axo Jesús ix checlajel spoder Dios d'ay, ayic ix yak'an b'oxoc sk'ol eb' penaay."
        },
        {
            "number": "18",
            "text": "Ichato chi' ix k'och juntzanh eb' vinh, b'achb'il jun vinh sicb'inaquel yuj eb' vinh yed' svaynub'. Sgana eb' vinh tz'och d'a yol pat syak'anoch eb' vinh d'a yichanh Jesús."
        },
        {
            "number": "19",
            "text": "Palta maj ilchajlaj yuj eb' vinh b'aj tz'ochi yujto te vitz'an yuj eb' anima. Yuj chi' ix q'ue eb' vinh d'a spanhanil yib'anh jun pat chi', ix yolan yib'anh pat chi' eb' vinh, ix yak'anemta vinh penaay chi' eb' vinh yed' svaynub' d'a scal eb' anima d'a yichanh Jesús chi'."
        },
        {
            "number": "20",
            "text": "Axo ix yilan Jesús chi' to ix yak'och sk'ool eb' vinh d'ay, yuj chi' ix yalan d'a vinh penaay chi': --Ach anima, toxo ix ak'ji lajvoc a mul, xchi d'a vinh."
        },
        {
            "number": "21",
            "text": "Yuj chi', axo eb' k'ayb'um d'a ley Moisés yed' eb' fariseo, ix och ijan eb' snaub'tanhani: ¿Tas yaj jun vinh tic? Van sb'uchvaj vinh d'a Dios. Malaj junoc mach syal yak'an lajvoc mul, anhej Dios, xchi eb' d'a spensar."
        },
        {
            "number": "22",
            "text": "Palta a Jesús yojtacxo tas van snaan eb' chi', yuj chi' ix yalan d'a eb': --¿Tas yuj tze naub'tanhej jun tic?"
        },
        {
            "number": "23",
            "text": "¿Tas junoc secojtac calan tze na'a? ¿A a mul toxo ix ak'ji lajvoc, xco chama, ma: Q'ueanh vaan, b'eyanh, mato xco chi?"
        },
        {
            "number": "24",
            "text": "A ticnaic, ol in ch'ox d'ayex to a in Ak'b'il in cot yuj Dios voch animail tic, ay vopisio vak'an lajvoc smul eb' anima ay d'a yolyib'anhq'uinal tic. Ix yalan Jesús d'a vinh sicb'inaquel chi': --A in tic sval d'ayach, q'ueanh vaan, ik'chaanh a vaynub' tic, ixic d'a a pat, xchi d'a vinh."
        },
        {
            "number": "25",
            "text": "D'a jun rato chi', ix q'ue vaan vinh sicb'inaquel chi' d'a yichanh eb'. Ix yik'anchaanh svaynub' vinh b'aj jichan ek' chi'. Ix pax vinh d'a spat, ix yalan vach' lolonel vinh d'a Dios."
        },
        {
            "number": "26",
            "text": "Ix laj och q'uelan eb' smasanil ix laj yalan vach' lolonel eb' d'a Dios, ix te sat sk'ol eb', yuj chi' ix laj yal eb': --Ix te sat co k'ool quilan juntzanh tic, xchi eb'."
        },
        {
            "number": "27",
            "text": "Ix lajvi chi', ix elta Jesús, ix yilan jun vinh tecumel alcabar scuchan Leví, k'ojanek' vinh b'aj stequel alcabar chi'. Ix yalan Jesús d'a vinh: --Ochanh in k'ayb'umoc, xchi."
        },
        {
            "number": "28",
            "text": "Ix q'ue vaan vinh, ix yactancan smasanil, ix och vinh sk'ayb'umoc Jesús chi'."
        },
        {
            "number": "29",
            "text": "Ichato chi', ix och jun nivan vael d'a spat vinh yic sva Jesús yed'oc. Tzijtum eb' vinh tecumel alcabar yed' juntzanhxo eb' anima ix och yed' eb' d'a mexa."
        },
        {
            "number": "30",
            "text": "Axo eb' vinh fariseo yed' eb' vinh k'ayb'um d'a ley Moisés chi', ix och ijan eb' vinh yalan d'a eb' sk'ayb'um Jesús chi' icha tic: --¿Tas yuj tzex va'i, tzeyuk'an a' yed' juntzanh eb' vinh tecumel alcabar tic yed' eb' chuc sb'eyb'al tic? xchi eb' vinh d'a eb'."
        },
        {
            "number": "31",
            "text": "Yuj chi', ix yal Jesús d'a eb' vinh: --Q'uinaloc ay junoc vinh anhtum ticnaic. A eb' vach' sk'ool, ¿tom ay tz'och vinh yuj eb'? Anhej eb' penaay ay tz'och vinh yuuj."
        },
        {
            "number": "32",
            "text": "Manh yujoc vavtan eb' toxon vach' sb'eyb'al snaani, in javi. Palta yuj vavtan eb' yojtac to chuc sb'eyb'al, yic vach' sna sb'a eb' yuj smul, xchi d'a eb' vinh."
        },
        {
            "number": "33",
            "text": "Ix lajvi chi', ix yalan eb' vinh d'a Jesús: --A eb' sk'ayb'um vinhaj Juan, vinh tz'ak'an bautizar yed' eb' sk'ayb'um eb' vinh fariseo, tzijtum el tz'och eb' d'a tzek'ojk'olal, slesalvi eb'. Palta axo eb' a k'ayb'um tic, ¿tas yuj anhej vael syak' eb'? xchi eb' vinh d'ay."
        },
        {
            "number": "34",
            "text": "Ix yalan Jesús d'a eb' vinh: --Q'uinaloc ay junoc nupnajel, ¿tom syal eyak'anoch eb' avtab'il d'a nupnajel chi' d'a tzek'ojk'olal yacb'an aytoek' vinh van yoch yetb'eyum chi' yed' eb'?"
        },
        {
            "number": "35",
            "text": "Palta ol ja sk'ual ol ik'joc el vinh d'a scal eb', ichato chi' ol och eb' d'a tzek'ojk'olal, xchi d'a eb' vinh."
        },
        {
            "number": "36",
            "text": "Ix lajvi chi', ix yalanxi junxo ab'ix tic d'a eb' vinh: --Malaj junoc onh ay junoc ak' pichul sco nhiq'uelta jab'oc, scak'anoch snipuloc junoc k'a pichul. Tato icha chi' scutej, tz'ixtaxel jun ak'to chi'. Anhejtona', tz'ixtax pax el jun k'a pichul chi' yuj jun ak'to chi'."
        },
        {
            "number": "37",
            "text": "Ol val junxo ch'oxnab'il: Max yal-laj yak'chajem vino manto sipji d'a yol junoc nok' k'a tz'um yed'tal vino, tato icha chi', snhik'chaj jun tz'uum chi' yuj vino chi', tz'ixtax scha macanhil."
        },
        {
            "number": "38",
            "text": "Yuj chi', a d'a yol nok' ak' tz'uum tzeyaq'uem vino manto sipji, icha chi' vach' ol can schab'il."
        },
        {
            "number": "39",
            "text": "Anhejtona', tato ay eb' anheja' tzato uk'an peca' vino, axo jun vino toto sb'oi, malaj yelk'och d'a sat eb'. Syalan eb': A jun peca' vino tic, más vach', xchi eb', xchi Jesús."
        }
    ]
}