{
    "chapter": "13",
    "verses": [
        {
            "number": "1",
            "text": "Ha t'a jun pekti’ chi', ay juntzanh eb' ix k'och t'a Jesús, ix yalan yab'ixal juntzanh eb' aj Galilea eb', chajtil ix yutej winhaj Pilato smilancham eb' ayic van yak'an juntzanh silab' eb' d'ha Dios."
        },
        {
            "number": "2",
            "text": "Yuj chi' ix yalan Jesús t'a eb': --¿Tzam e na tas yuj icha chi' ix aj eb' winh aj Galilea chi'? ¿Yuj am to te chuk eb' winh t'a yichanh juntzanh eb' yetchonhab' chi' tze na'a?"
        },
        {
            "number": "3",
            "text": "Sval t'ayex to maay. Ha ex tik, tato max e na e b'a yuj e mul, ol ex champax e masanil."
        },
        {
            "number": "4",
            "text": "Naeccot yuj 18 eb' anima chamnac yuj jun pat te chaanh steel lanhchajnac t'a Siloé. ¿Tas yuj icha chi' ajnac eb' tze na'a? ¿Tom te chuk eb' t'a yichanh juntzanhxo eb' yetchonhab' t'a Jerusalén chi'?"
        },
        {
            "number": "5",
            "text": "Sval t'ayex to maay. Ha ex tik, tato max e na e b'a yuj e mul, e masanil ol ex champaxoc, xchi Jesús t'a eb'."
        },
        {
            "number": "6",
            "text": "Ixlajwi chi', ix yalan jun ab'ix tik t'a eb': --Ay jun winh avab'il jun te' higo yuj t'a sat sluum. Ix b'at winh yila' tato ay sat te', palta haxo ix k'och winh, malaj junok sat te' ix ilchaj yuj winh."
        },
        {
            "number": "7",
            "text": "Yuj chi' ix yalan winh t'a winh smunlaj t'a sluum chi': Ina yoxilxo ab'il in cajvi vek' in say junok sat te', palta malaj juneloc svil junok pitanh. Yuj chi' swal t'ayach, ch'aquel te'. Nab'anhej tz'ixtax lum lum macb'il tik yuj te', xchi winh."
        },
        {
            "number": "8",
            "text": "Axo winh smunlaj chi' ix alani: Mamin patrón, tanhvej junocxo ab'il. Ol vak'lej in d'ocan k'unb'oc lum t'a yich te', ol vak'an och abono t'a te',"
        },
        {
            "number": "9",
            "text": "talaj icha chi' ol yak' sat te'. Palta tato maay, ol in ch'acanel te' icha tzal chi', xchi winh, xchi Jesús."
        },
        {
            "number": "10",
            "text": "Ha t'a sk'ual ik'oj ip ix k'och Jesús t'a yol spatil culto, yic sk'ayb'ej eb' anima."
        },
        {
            "number": "11",
            "text": "Ayek' jun ix ix ta', 18 ab'ilxo yoch jun enemigo t'a ix. Ix coxob'ican snanhal ix, toxonhej nhojanem ix. Maxtzac yal-laj stojolb'iq'ue linhan ix."
        },
        {
            "number": "12",
            "text": "Axo yic ix ilchaj ix yuj Jesús, ix avtajcot ix yuj, ix yalan t'a ix: --Ach ix, toxo ach colchaj t'a jun a yaelal tik, xchi t'a ix."
        },
        {
            "number": "13",
            "text": "Ix yak'anek' sk'ab' Jesús t'a yib'anh ix, val t'a jun rato chi' ix tojolb'iq'ue linhan ix. Ix och ijan ix yalan wach' lolonel d'ha Dios."
        },
        {
            "number": "14",
            "text": "Axo winh yajal b'aj ayek' eb' chi', ix cot yoval winh yujto a Jesús ix ak'an b'oxoc sk'ol jun ix ix chi' t'a sk'ual ik'oj ip, yuj chi' ix yalan winh t'a eb' anima ayek' ta': --Vaquenhej k'u smoj tzonh munlaj t'a yol semana. Ha t'a juntzanh k'ual chi' syal tzex ja e k'an b'oxoc e k'ool. Manhoc t'a sk'ual ik'oj ip, xchi winh yajal chi'."
        },
        {
            "number": "15",
            "text": "Ix tak'vi Jesús t'a winh: --Ha ex tik, chab' sat ex. Q'uinaloc ay junok nok' e vacax, ma junok nok' e b'uru etzan t'a sk'ual ik'oj ip, ¿tom manh ol eyiq'uelta nok' yic b'at eyak'an yuk' ha' nok'?"
        },
        {
            "number": "16",
            "text": "Ha jun ix tik, yinhtilal Abraham ix. Ayxo 18 ab'il yamb'il ix yuj winh Satanás, ichato tzek'b'il ix yuj winh. ¿Tom manh smojoc scolchaj ix t'a jun syaelal tik yujto sk'ual ik'oj ip? xchi Jesús."
        },
        {
            "number": "17",
            "text": "Ayic ix yalan jun chi', masanil eb' ayoch ajk'olal t'ay, ix te q'uixvi eb'. Palta masanil juntzanhxo eb' anima, ix te tzalaj eb' yilan juntzanh tas ix sk'ulej Jesús chi', yujto te niwan yelk'och juntzanh milagro chi'."
        },
        {
            "number": "18",
            "text": "Ix yalan Jesús: --¿Chajtil ol aj sq'uib' sb'isul eb' anima tz'och t'a yol sk'ab' Dios tze na'a? Ol val jun ab'ix tik eyab'i yic ol nachajel eyuuj."
        },
        {
            "number": "19",
            "text": "Ha jun chi' lajan icha sat anh mostaza ix yavej jun winh t'a sat sluum. Sq'uib' anh, lajan tz'aj anh yet' juntzanh te' nivac te'. Yuj chi' syal svay nok' much t'a sk'ab' anh, xchi Jesús."
        },
        {
            "number": "20",
            "text": "Ix yalan junxo ab'ix Jesús: --Ol val junxo ab'ix t'ayex chajtil ol aj sq'uib' sb'isul eb' anima tz'och t'a yol sk'ab' Dios."
        },
        {
            "number": "21",
            "text": "Ha jun chi' lajan icha jab'oc yich pan syak'och jun ix ix t'a skal oxe' almul harina. Spajb'i masanil ixim yuj jab' yich pan chi', sipji ixim yuj, xchi Jesús."
        },
        {
            "number": "22",
            "text": "Anhejtona' van sb'at Jesús t'a sb'eal Jerusalén, ix laj ek' t'a juntzanh chonhab' yet' t'a juntzanh aldea b'aj ix sk'ayb'ej eb' anima."
        },
        {
            "number": "23",
            "text": "Ay jun anima ix k'anb'an t'ay: --Mamin, ¿tom jayvannhej eb' ol colchajoc? xchi. Yuj chi' ix yalan Jesús:"
        },
        {
            "number": "24",
            "text": "--Hak'ek eyip eyoch t'a jun puerta yunenhej, yujto swal t'ayex to tzijtum eb' sgana yochi palta max yal-laj yoch eb'."
        },
        {
            "number": "25",
            "text": "Ha in tik, icha yajal pat vaji. Tato tzin q'ue linhan tzin macan in pat yacb'an ayexto ek' t'a sti' te' pat chi', ol ex avajochoc, Mamin, jac onh ochi, xe chama. Axo ol valani: Manh vojtacoc mach ex, xin chama."
        },
        {
            "number": "26",
            "text": "Palta a onh tik vanac onh, cuk'nac ha' ed'oc. Ha k'ayb'ejnac onh t'a yoltac calle, xe cham t'ayin."
        },
        {
            "number": "27",
            "text": "Axo ol valan t'ayex: Toxo ix val t'ayex, manh ex vojtacoc. Elanhec e masanil, yujto anhej chukal tze k'ulej, xin cham t'ayex."
        },
        {
            "number": "28",
            "text": "Ato ta' ol ex siq'uik'oc eyoq'ui ayic ol eyilani, ayek' winhaj Abraham, winhaj Isaac, winhaj Jacob yet' smasanil eb' schecab' Dios ayxo ek' t'a yol sk'ab' Dios, a exxo tik, ayex kan elta t'a spatic."
        },
        {
            "number": "29",
            "text": "Yujto ay eb' ol cot t'a junjun chonhab', b'aj sja k'u, b'aj tz'em k'u, t'a norte yet' t'a sur, ol em k'ojan eb' sva t'a smexa eb' ayxo och t'a yol sk'ab' Dios chi'."
        },
        {
            "number": "30",
            "text": "Ay eb' malaj yelk'och ticnaic, haxo t'a jun pekti’ chi' niwan ol aj yelk'och eb'. Ay pax eb' niwan yelk'och ticnaic, haxo t'a jun pekti’ chi', malaj jab'oc ol aj yelk'och eb', xchi Jesús."
        },
        {
            "number": "31",
            "text": "Anheja' t'a jun k'u chi', ix k'och juntzanh eb' winh fariseo t'a Jesús, ix yalan eb' winh: --Elanh t'a tik, yujto sgana winhaj Herodes tzach smilchamoc, xchi eb' winh t'ay."
        },
        {
            "number": "32",
            "text": "Ix tak'vi Jesús chi' t'a eb' winh: --Ha winh chi', lajan winh icha nok' vaax, ¿toc ay yelk'och nok'? Ixiquec, alec t'a winh: Ha ticnaic yet' k'ik'an sviq'uel eb' enemigo t'a eb' anima, ol laj b'oxoc eb' penaay vuuj. Axo chab'ej tzin wach' b'oan in munlajel tik, xchi Jesús, xe chi t'a winh."
        },
        {
            "number": "33",
            "text": "Palta a in tik, anheja' ol in b'at ticnaic, k'ik'an yet' chab'ej, yujto anhej t'a Jerusalén tzonh miljicham a onh schecab' onh Dios tik."
        },
        {
            "number": "34",
            "text": "Ha ex tik ex aj Jerusalén, chuk eyiko', tz'ok' val in k'ol eyuuj. Tze milnhejcham eb' schecab' Dios. Axo juntzanhxo eb' schecjicot yuj Dios t'ayex, tonhej slaj e julcham eb' t'a q'uen yax q'ueen. Tzijtum elxo in gana tzex vavtejcot t'ayin, icha junok nok' caxlanh syavtejcot yune', smoyq'ue t'a yalanh sk'axil, palta max yal e k'ool tzex coti."
        },
        {
            "number": "35",
            "text": "Ab'ec. Ha jun e templo tik ol kan tzinan, yujto swal t'ayex to manhxo ol in eyil-laj, masanto ol eyal icha tik: Calec wach' lolonel t'a jun checb'ilcot yuj Dios Cajal, xe chama, xchi Jesús t'a eb'."
        }
    ]
}