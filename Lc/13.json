{
    "chapter": "13",
    "verses": [
        {
            "number": "1",
            "text": "A d'a jun tiempoal chi', ay juntzanh eb' ix k'och d'a Jesús, ix yalan yab'ixal juntzanh eb' aj Galilea eb', chajtil ix yutej vinhaj Pilato smilancham eb' ayic van yak'an juntzanh silab' eb' d'a Dios."
        },
        {
            "number": "2",
            "text": "Yuj chi' ix yalan Jesús d'a eb': --¿Tzam e na tas yuj icha chi' ix aj eb' vinh aj Galilea chi'? ¿Yuj am to te chuc eb' vinh d'a yichanh juntzanh eb' yetchonhab' chi' tze na'a?"
        },
        {
            "number": "3",
            "text": "Sval d'ayex to maay. A ex tic, tato max e na e b'a yuj e mul, ol ex champax e masanil."
        },
        {
            "number": "4",
            "text": "Naeccot yuj 18 eb' anima chamnac yuj jun pat te chaanh steel lanhchajnac d'a Siloé. ¿Tas yuj icha chi' ajnac eb' tze na'a? ¿Tom te chuc eb' d'a yichanh juntzanhxo eb' yetchonhab' d'a Jerusalén chi'?"
        },
        {
            "number": "5",
            "text": "Sval d'ayex to maay. A ex tic, tato max e na e b'a yuj e mul, e masanil ol ex champaxoc, xchi Jesús d'a eb'."
        },
        {
            "number": "6",
            "text": "Ix lajvi chi', ix yalan jun ab'ix tic d'a eb': --Ay jun vinh avab'il jun te' higo yuj d'a sat sluum. Ix b'at vinh yila' tato ay sat te', palta axo ix k'och vinh, malaj junoc sat te' ix ilchaj yuj vinh."
        },
        {
            "number": "7",
            "text": "Yuj chi' ix yalan vinh d'a vinh smunlaj d'a sluum chi': Ina yoxilxo ab'il in cajvi vek' in say junoc sat te', palta malaj juneloc svil junoc pitanh. Yuj chi' sval d'ayach, ch'aquel te'. Nab'anhej tz'ixtax lum luum macb'il tic yuj te', xchi vinh."
        },
        {
            "number": "8",
            "text": "Axo vinh smunlaj chi' ix alani: Mamin patrón, tanhvej junocxo ab'il. Ol vak'lej in d'ocan k'unb'oc lum d'a yich te', ol vak'an och abono d'a te',"
        },
        {
            "number": "9",
            "text": "talaj icha chi' ol yak' sat te'. Palta tato maay, ol in ch'acanel te' icha tzal chi', xchi vinh, xchi Jesús."
        },
        {
            "number": "10",
            "text": "A d'a sk'ual ik'oj ip ix k'och Jesús d'a yol spatil culto, yic sk'ayb'ej eb' anima."
        },
        {
            "number": "11",
            "text": "Ayek' jun ix ix ta', 18 ab'ilxo yoch jun enemigo d'a ix. Ix coxob'ican snanhal ix, toxonhej nhojanem ix. Maxtzac yal-laj stojolb'iq'ue linhan ix."
        },
        {
            "number": "12",
            "text": "Axo yic ix ilchaj ix yuj Jesús, ix avtajcot ix yuuj, ix yalan d'a ix: --Ach ix, toxo ach colchaj d'a jun a yaelal tic, xchi d'a ix."
        },
        {
            "number": "13",
            "text": "Ix yak'anek' sk'ab' Jesús d'a yib'anh ix, val d'a jun rato chi' ix tojolb'iq'ue linhan ix. Ix och ijan ix yalan vach' lolonel d'a Dios."
        },
        {
            "number": "14",
            "text": "Axo vinh yajal b'aj ayek' eb' chi', ix cot yoval vinh yujto a Jesús ix ak'an b'oxoc sk'ol jun ix ix chi' d'a sk'ual ik'oj ip, yuj chi' ix yalan vinh d'a eb' anima ayek' ta': --Vaquenhej k'u smoj tzonh munlaj d'a yol semana. A d'a juntzanh k'ual chi' syal tzex ja e k'an b'oxoc e k'ool. Manhoc d'a sk'ual ik'oj ip, xchi vinh yajal chi'."
        },
        {
            "number": "15",
            "text": "Ix tak'vi Jesús d'a vinh: --A ex tic, chab' sat ex. Q'uinaloc ay junoc nok' e vacax, ma junoc nok' e b'uru etzan d'a sk'ual ik'oj ip, ¿tom manh ol eyiq'uelta nok' yic b'at eyak'an yuk' a' nok'?"
        },
        {
            "number": "16",
            "text": "A jun ix tic, yinhtilal Abraham ix. Ayxo 18 ab'il yamb'il ix yuj vinh Satanás, ichato tzek'b'il ix yuj vinh. ¿Tom manh smojoc scolchaj ix d'a jun syaelal tic yujto sk'ual ik'oj ip? xchi Jesús."
        },
        {
            "number": "17",
            "text": "Ayic ix yalan jun chi', masanil eb' ayoch ajk'olal d'ay, ix te q'uixvi eb'. Palta masanil juntzanhxo eb' anima, ix te tzalaj eb' yilan juntzanh tas ix sk'ulej Jesús chi', yujto te nivan yelk'och juntzanh milagro chi'."
        },
        {
            "number": "18",
            "text": "Ix yalan Jesús: --¿Chajtil ol aj sq'uib' sb'isul eb' anima tz'och d'a yol sk'ab' Dios tze na'a? Ol val jun ab'ix tic eyab'i yic ol nachajel eyuuj."
        },
        {
            "number": "19",
            "text": "A jun chi' lajan icha sat anh mostaza ix yavej jun vinh d'a sat sluum. Sq'uib' anh, lajan tz'aj anh yed' juntzanh te' nivac te'. Yuj chi' syal svay nok' much d'a sk'ab' anh, xchi Jesús."
        },
        {
            "number": "20",
            "text": "Ix yalan junxo ab'ix Jesús: --Ol val junxo ab'ix d'ayex chajtil ol aj sq'uib' sb'isul eb' anima tz'och d'a yol sk'ab' Dios."
        },
        {
            "number": "21",
            "text": "A jun chi' lajan icha jab'oc yich pan syak'och jun ix ix d'a scal oxe' almul harina. Spajb'i masanil ixim yuj jab' yich pan chi', sipji ixim yuuj, xchi Jesús."
        },
        {
            "number": "22",
            "text": "Anhejtona' van sb'at Jesús d'a sb'eal Jerusalén, ix laj ek' d'a juntzanh chonhab' yed' d'a juntzanh aldea b'aj ix sk'ayb'ej eb' anima."
        },
        {
            "number": "23",
            "text": "Ay jun anima ix k'anb'an d'ay: --Mamin, ¿tom jayvannhej eb' ol colchajoc? xchi. Yuj chi' ix yalan Jesús:"
        },
        {
            "number": "24",
            "text": "--Aq'uec eyip eyoch d'a jun puerta yunenhej, yujto sval d'ayex to tzijtum eb' sgana yochi palta max yal-laj yoch eb'."
        },
        {
            "number": "25",
            "text": "A in tic, icha yajal pat vaji. Tato tzin q'ue linhan tzin macan in pat yacb'an ayexto ek' d'a sti' te' pat chi', ol ex avajochoc, Mamin, jac onh ochi, xe chama. Axo ol valani: Manh vojtacoc mach ex, xin chama."
        },
        {
            "number": "26",
            "text": "Palta a onh tic vanac onh, cuk'nac a' ed'oc. A k'ayb'ejnac onh d'a yoltac calle, xe cham d'ayin."
        },
        {
            "number": "27",
            "text": "Axo ol valan d'ayex: Toxo ix val d'ayex, manh ex vojtacoc. Elanhec e masanil, yujto anhej chucal tze k'ulej, xin cham d'ayex."
        },
        {
            "number": "28",
            "text": "Ato ta' ol ex siq'uik'oc eyoq'ui ayic ol eyilani, ayek' vinhaj Abraham, vinhaj Isaac, vinhaj Jacob yed' smasanil eb' schecab' Dios ayxo ek' d'a yol sk'ab' Dios, a exxo tic, ayex can elta d'a spatic."
        },
        {
            "number": "29",
            "text": "Yujto ay eb' ol cot d'a junjun chonhab', b'aj sja k'u, b'aj tz'em k'u, d'a norte yed' d'a sur, ol em k'ojan eb' sva d'a smexa eb' ayxo och d'a yol sk'ab' Dios chi'."
        },
        {
            "number": "30",
            "text": "Ay eb' malaj yelk'och ticnaic, axo d'a jun tiempoal chi' nivan ol aj yelk'och eb'. Ay pax eb' nivan yelk'och ticnaic, axo d'a jun tiempoal chi', malaj jab'oc ol aj yelk'och eb', xchi Jesús."
        },
        {
            "number": "31",
            "text": "Anheja' d'a jun k'u chi', ix k'och juntzanh eb' vinh fariseo d'a Jesús, ix yalan eb' vinh: --Elanh d'a tic, yujto sgana vinhaj Herodes tzach smilchamoc, xchi eb' vinh d'ay."
        },
        {
            "number": "32",
            "text": "Ix tak'vi Jesús chi' d'a eb' vinh: --A vinh chi', lajan vinh icha nok' vaax, ¿toc ay yelk'och nok'? Ixiquec, alec d'a vinh: A ticnaic yed' q'uik'an sviq'uel eb' enemigo d'a eb' anima, ol laj b'oxoc eb' penaay vuuj. Axo chab'ej tzin vach' b'oan in munlajel tic, xchi Jesús, xe chi d'a vinh."
        },
        {
            "number": "33",
            "text": "Palta a in tic, anheja' ol in b'at ticnaic, q'uik'an yed' chab'ej, yujto anhej d'a Jerusalén tzonh miljicham a onh schecab' onh Dios tic."
        },
        {
            "number": "34",
            "text": "A ex tic ex aj Jerusalén, chuc eyico', tz'ok' val in k'ol eyuuj. Tze milnhejcham eb' schecab' Dios. Axo juntzanhxo eb' schecjicot yuj Dios d'ayex, tonhej slaj e julcham eb' d'a q'uen yax q'ueen. Tzijtum elxo in gana tzex vavtejcot d'ayin, icha junoc nok' caxlanh syavtejcot yune', smoyq'ue d'a yalanh sk'axil, palta max yal e k'ool tzex coti."
        },
        {
            "number": "35",
            "text": "Ab'ec. A jun e templo tic ol can tz'inan, yujto sval d'ayex to manhxo ol in eyil-laj, masanto ol eyal icha tic: Calec vach' lolonel d'a jun checb'ilcot yuj Dios Cajal, xe chama, xchi Jesús d'a eb'."
        }
    ]
}