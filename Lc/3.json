{
    "chapter": "3",
    "verses": [
        {
            "number": "1",
            "text": "Ha winhaj Juan yuninal winhaj Zacarías, ayek' winh t'a tzinan lu'um. Ata' ix yal Dios tas ol yal winh t'a eb' anima. Ha jun tik ujinac ayic 15 ab'ilxo yoch winhaj Tiberio yajalil, ayic ayoch winhaj Poncio Pilato gobernadoral t'a Judea, haxo winhaj Herodes ayoch gobernadoral t'a Galilea. Axo winhaj Felipe yuk'tac winhaj Herodes chi', ayoch gobernadoral t'a Iturea yet' t'a Traconite. Axo winhaj Lisanias ayoch gobernadoral t'a Abilinia. Axo eb' winh sat sacerdote, aton winhaj Anás yet' winhaj Caifás."
        },
        {
            "number": "2",
            "text": "Ha t'a jun pekti’ chi', ix schael yich winhaj Juan chi' yek' t'a masanil juntzanh lugar ay t'a slak'anil sti' ha' Jordán. Ix laj yalan winh t'a eb' anima to syak' bautizar sb'a eb', snaan sb'a eb' yic tz'ak'ji lajvoc smul eb'."
        },
        {
            "number": "3",
            "text": "Icha chi' ix aj yelk'och tas tz'ib'ab'ilcan yuj winhaj Isaías schecab' Dios, ayic yalannaccan yab'ixal winhaj Juan chi' winh icha tik: Ay jun t'a tzinan lu'um, ol yal icha tik: Icha tz'aj sb'o b'e ayic sjavi junok yajal, icha chi' tzeyutej e b'oan e b'eyb'al, yujto ol javok winh Cajal."
        },
        {
            "number": "4",
            "text": "Masanil ch'olquixtac ol laj panhanb'oc. Masanil lum vitz yet' lum tzalan ol panhlajoc. Axo juntzanh b'e cumquiltac ol tojolb'oc yet' juntzanh amquiltac tojolxonhej ol ajoc."
        },
        {
            "number": "5",
            "text": "Ha junjun chonhab' ol ilanoc to ay colnab'il syak' Dios, xchicani."
        },
        {
            "number": "6",
            "text": "Ayic ix javi eb' anima t'a winhaj Juan chi' yic tz'ak'ji bautizar eb' yuj winh, ix yalan winh t'a eb': --Ha ex tik, te jelan ex t'a chukal icha nok' chan. ¿Mach ix alan t'ayex tato ol yal e colan e b'ha t'a jun niwan yaelal van sjavi yuj yoval sk'ol Dios?"
        },
        {
            "number": "7",
            "text": "Tato tze na e b'ha t'a e mul, yowalil wach' tzeyutej e b'eyb'al, yic scheclajeli to yel ix e na e b'a. Manh eyal icha tik: Malaj pena, yinhtilonhcan winhaj Abraham, manh xe chioc. Yujto a in tik swal t'ayex, tato sgana Dios, syal yoch juntzanh q'uen q'ueen tik yinhtiloc winhaj Abraham chi' e q'uexuloc."
        },
        {
            "number": "8",
            "text": "Ha jun niwan yaelal ol javok, lajan icha junok winh lista yaj yet' sch'acab' t'a yich juntzanh te' avb'en te'. Jantacnhej te' chuclaj sat syak'a', ol laj sch'aquel te' winh. Ol syumanb'at te' winh t'a cal k'ak', xchi winhaj Juan chi' t'a eb'."
        },
        {
            "number": "9",
            "text": "--¿Tas wach' sco k'ulej jun? xchi eb' t'a winh."
        },
        {
            "number": "10",
            "text": "--Ha eb' ay chab'oc scamix, yak'ocab' junok eb' t'a eb' malaj yico'. Ha eb' ay tas sva'a, spucocab' ek' eb' t'a eb' malaj yico', xchi winh t'a eb'."
        },
        {
            "number": "11",
            "text": "Ix k'och pax juntzanh eb' tecumel alcabar yic syak'an bautizar sb'a eb'. Ix sk'anb'an eb' t'a winh: --Ach co k'ayb'umal, ¿tas wach' sco k'ulej? xchi eb'."
        },
        {
            "number": "12",
            "text": "--Ayic tze k'ananel stumin eb' anima, manh e k'an jab'ocxo t'a yib'anh icha syal ley, xchi winh t'a eb'."
        },
        {
            "number": "13",
            "text": "Ay pax eb' soldado ix k'anb'an t'a winh: --Ha onhxo pax tik, ¿tas sco k'ulej? xchi eb'. --Manh e xib'tej eb' anima yuj eyesanoch junok tas t'a yib'anh yic tzeyiq'uek' junok tas t'a eb'. Schaocab' e k'ool ichataxon e tojol, xchi winh t'a eb'."
        },
        {
            "number": "14",
            "text": "Ay eb' anima chi' ix naub'tanhani, ix sk'anb'an eb' tato a winhaj Juan chi' aton Cristo."
        },
        {
            "number": "15",
            "text": "Palta ix yalan winh t'a eb' smasanil: --Val yel, a in tik tzex vak' bautizar t'a ha ha', palta ay junxo toto ol javok. A' ol ak'anoch Yespíritu Dios t'ayex, icha k'ak' ol em t'a eyib'anh. Ichato ol ex ak'joc bautizar yuj. Ha jun chi' ek'to yopisio t'a vichanh. Manh in mojoc svak' servil, wach'chom tonhej tzin tij sch'anhal xanhab'."
        },
        {
            "number": "16",
            "text": "Ha jun chi' lajan icha junok winh schayej strigo, tz'el smatz'il t'a skal. Slajvi schayan ixim, syak'ancanem ixim t'a yol yet'tal. Axo smatz'il ixim tz'elcani, slanhcanb'at winh t'a yib'anh jun k'ak' malaj b'ak'uinh stupi, xchi winhaj Juan chi'."
        },
        {
            "number": "17",
            "text": "Tzijtumto juntzanhxo k'ayb'ub'al icha juntzanh tik ix yalel winh t'a eb' anima chi', ix yalanpax wach' ab'ix winh t'a eb'."
        },
        {
            "number": "18",
            "text": "Ha winh ix cachanpax winhaj Herodes, winh ayoch gobernadoral, yujto ix yik' ix smu' winh scuchan Herodías. Ix scachanpax winh yuj juntzanhxo chukal sk'ulej."
        },
        {
            "number": "19",
            "text": "Palta a winhaj Herodes chi' maj sk'anab'ajej winh tas ix alji t'ay. Ay junxo chukal ix sk'ulej winh yujto ix yak'och winhaj Juan chi' winh t'a preso."
        },
        {
            "number": "20",
            "text": "Ayic mantzac och winhaj Juan chi' t'a preso, van yak'an bautizar eb' anima winh, ix yak' pax bautizar Jesús winh. Yacb'an van slesalvi Jesús, ix jacvi satcha’anh."
        },
        {
            "number": "21",
            "text": "Axo Yespíritu Dios ix emul t'a yib'anh icha nok' paramuch. Ix yab'an yoch jun lolonel t'a satcha’anh icha tik: --Ha ach tik, Vuninal ach, xajanab'il ach vuuj. Tzin tzalaj val ed'oc, xchi jun av chi'."
        },
        {
            "number": "22",
            "text": "Ha Jesús ayxom 30 ab'iloc sk'inal ayic ix syamanoch smunlaji. Tz'alji t'ay to yuninal winhaj José. Aton sb'i smacanhil eb' smam yicham tik: Schab'at t'a winhaj Elí masanto slajvican k'och t'a winhaj Adán. Vinhaj Elí,"
        },
        {
            "number": "23",
            "text": "winhaj Matat, winhaj Leví, winhaj Melqui, winhaj Jana, winhaj José,"
        },
        {
            "number": "24",
            "text": "winhaj Matatías, winhaj Amós, winhaj Nahum, winhaj Esli, winhaj Nagai,"
        },
        {
            "number": "25",
            "text": "winhaj Maat, winhaj Matatías, winhaj Semei, winhaj José, winhaj Judá,"
        },
        {
            "number": "26",
            "text": "winhaj Joana, winhaj Resa, winhaj Zorobabel, winhaj Salatiel, winhaj Neri,"
        },
        {
            "number": "27",
            "text": "winhaj Melqui, winhaj Adi, winhaj Cosam, winhaj Elmadam, winhaj Er,"
        },
        {
            "number": "28",
            "text": "winhaj Josué, winhaj Eliezer, winhaj Jorim, winhaj Matat,"
        },
        {
            "number": "29",
            "text": "winhaj Leví, winhaj Simeón, winhaj Judá, winhaj José, winhaj Jonam, winhaj Eliaquim,"
        },
        {
            "number": "30",
            "text": "winhaj Melea, winhaj Mainán, winhaj Matata, winhaj Natán,"
        },
        {
            "number": "31",
            "text": "winhaj David, winhaj Isaí, winhaj Obed, winhaj Booz, winhaj Salmón, winhaj Naasón,"
        },
        {
            "number": "32",
            "text": "winhaj Aminadab, winhaj Admin, winhaj Aram, winhaj Esrom, winhaj Fares, winhaj Judá,"
        },
        {
            "number": "33",
            "text": "winhaj Jacob, winhaj Isaac, winhaj Abraham, winhaj Taré, winhaj Nacor,"
        },
        {
            "number": "34",
            "text": "winhaj Serug, winhaj Ragau, winhaj Peleg, winhaj Heber, winhaj Sala,"
        },
        {
            "number": "35",
            "text": "winhaj Cainán, winhaj Arfaxad, winhaj Sem, winhaj Noé, winhaj Lamec,"
        },
        {
            "number": "36",
            "text": "winhaj Matusalén, winhaj Enoc, winhaj Jared, winhaj Mahalaleel, winhaj Cainán,"
        },
        {
            "number": "37",
            "text": "winhaj Enós, winhaj Set, winhaj Adán. Ha winhaj Adán chi', ha Dios b'oannac winh."
        }
    ]
}