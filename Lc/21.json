{
    "chapter": "21",
    "verses": [
        {
            "number": "1",
            "text": "A junel, ayek' Jesús d'a yamaq'uil templo. Van yilani chajtil syutej eb' b'eyum yak'anem yofrenda d'a yol jun chalab' ofrenda."
        },
        {
            "number": "2",
            "text": "Ix yilani ix k'och jun ix chamnac yetb'eyum te meb'a'. Ix yak'anem chab' cotac tumin ix d'a yool."
        },
        {
            "number": "3",
            "text": "Yuj chi', ix yalan Jesús chi' d'a eb' ayek' ta' yed'oc: --Val yel sval d'ayex, a jun ix te meb'a' tic, ek'alto yic ix, ix yak' d'a yichanh eb' ix laj yak' yico'."
        },
        {
            "number": "4",
            "text": "Ay eb' axonhej sobreal stumin syak'a'. Axo ix meb'a' tic, jantacnhej jab' stumin ix ayeq'ui ix yaq'uem ix yofrendaoc. Manhxalaj tas ix can d'a ix, xchi d'a eb'."
        },
        {
            "number": "5",
            "text": "Ay juntzanh eb' van yalani to te vach' yilji stemplo Dios, vach' yaj yed' juntzanh q'uen q'ueen latz'b'ab'iloch d'ay yed' juntzanh tastac siaj d'ay. Yuj chi' ix yal Jesús d'a eb':"
        },
        {
            "number": "6",
            "text": "--A juntzanh van eyilan tic, ay jun tiempoal ol lajvoquel smasanil. Manhxalaj junoc q'uen latz'b'ab'ilq'ue tic ol can d'a yib'anh q'uen yetq'ueenal, xchi Jesús d'a eb'."
        },
        {
            "number": "7",
            "text": "Yuj chi' ix sk'anb'ej eb' d'ay: --Ach co k'ayb'umal, ¿b'aq'uinh ol ujoc juntzanh chi'? ¿Tas val yechel ol sch'ox Dios, ayic toxo ol ujoc jun chi'? xchi eb' d'ay."
        },
        {
            "number": "8",
            "text": "Yuj chi' ix yalan d'a eb': --Tzeyil val e b'a yic manh ol ex ak'joc musansatil, yujto tzijtum eb' ol javoc, ol yesanel in b'i eb'. Ol yalan eb': A in tic Cristo in, xcham eb'. Ol yalanpax eb': Axo val sja stiempoal tic, xcham eb'. Manh ex b'at q'uelan d'a eb'."
        },
        {
            "number": "9",
            "text": "Ayic ol eyab'an specal yoch nivac oval, axo yak'anpax oval eb' comon anima yed' eb' yajal, manh ex te xivoc, yujto a juntzanh chi' yovalil ol b'ab'laj ujoc, palta manhoclaj d'a jun ratoal chi' ol lajvoquel yolyib'anhq'uinal tic, xchi Jesús chi' d'a eb'."
        },
        {
            "number": "10",
            "text": "Ix yalanpaxi: --Ol och oval d'a scal juntzanh nivac nación."
        },
        {
            "number": "11",
            "text": "Ay juntzanh nivac quixcab' ol laj ek'oc. Ol laj javoc vejel, ol laj yamchaj juntzanh anima yuj nivac ilya d'a junjun chonhab'. Axo d'a satchaanh, tzijtum tas ol laj sch'ox sb'a. Ay pax juntzanh nivac yechel ol sch'ox sb'a d'a satchaanh, ol te xivpax eb' anima yuj juntzanh chi'."
        },
        {
            "number": "12",
            "text": "Palta ayic manto ujoc juntzanh chi', ay eb' ol ex yamanoc, ol yak' chucal eb' d'ayex. Yujto in k'ayb'um ex, yuj chi' ol laj ex yik'b'at eb' d'a yoltac spatil culto yic ol yak'anoch eb' d'a eyib'anh. Ol ex yak'och eb' d'a preso, ol ex yik'b'at eb' d'a yichanh eb' vinh rey yed' eb' vinh yajal."
        },
        {
            "number": "13",
            "text": "Yuj juntzanh tas ol ak'jococh d'a eyib'anh chi' ol yal eyalanel vab'ixal d'a yichanh eb' vinh yajal chi'."
        },
        {
            "number": "14",
            "text": "Manh e b'ab'laj naej yuj tas ol eyutej e colan e b'a d'a eb',"
        },
        {
            "number": "15",
            "text": "yujto a in ol in b'o eyala'. Ol vak' e jelanil d'a tas ol eyala'. Yuj chi' malaj eb' ajk'ool ol yal spacan d'ayex. Malaj junoc eb' ol tzak'van sjelanil d'ayex icha e jelanil ol vak'a'."
        },
        {
            "number": "16",
            "text": "Palta a ex tic, a e mam e nun, eb' eyuk'tac, eb' e k'ab' eyoc yed' eb' eyamigo, ol meltzaj och eb' ajk'olal d'ayex. Ay ex ol ex smilcham eb'."
        },
        {
            "number": "17",
            "text": "Axo masanil eb' anima ay d'a yolyib'anhq'uinal tic, ol och eb' ajk'olal d'ayex, yujto ayoch e pensar d'ayin."
        },
        {
            "number": "18",
            "text": "Palta manh ol ex satel-laj, manh val junoc xil e jolom ol satb'atoc."
        },
        {
            "number": "19",
            "text": "Tato tek'an tzeyutej e b'a, ol eyak' ganar e chaan e q'uinal d'a val yel."
        },
        {
            "number": "20",
            "text": "Ayic ol eyilani to oyb'ilxoq'ue Jerusalén yuj eb' soldado, nachajocab'el eyuuj to van slajviel jun chonhab' chi'."
        },
        {
            "number": "21",
            "text": "Axo eb' ayek' d'a yol yic Judea tic, b'atocab'can eb' elelal d'a tzalquixtac. A eb' ayek' d'a chonhab' Jerusalén tic, b'atocab' pax eb' elelal. Axo eb' ayb'at d'a smunlajel, manhxoocab' ochta eb' d'a yol chonhab' tic,"
        },
        {
            "number": "22",
            "text": "yujto a val d'a jun tiempoal chi', ol ja jun nivan yaelal yuj yoval sk'ool Dios. Ato ta' ol elk'och jantac tas tz'ib'ab'ilcan d'a Slolonel Dios."
        },
        {
            "number": "23",
            "text": "Ob'iltac eb' ix yab'ix d'a jun tiempoal chi' yed' eb' ix vanto schuni yune', yujto nivan yaelal ol ja d'a yib'anh eb' anima d'a juntzanh lugar tic. Ol yak'cot yoval sk'ool Dios d'a yib'anh eb' quetisraelal."
        },
        {
            "number": "24",
            "text": "Nanhal eb' ol cham yuj jun oval chi'. Axo nanhalxo eb', ol b'atcan eb' preso d'a ch'oc chonhab'il. Axo eb' ch'oc chonhab'il chi' ol ixtan Jerusalén tic, masanto ol lajvoc stiempoal yak'an yajalil eb', icha yalnaccan Dios."
        },
        {
            "number": "25",
            "text": "Ay pax juntzanh yechel ol sch'ox sb'a d'a k'u, d'a q'uen uj yed' d'a q'uen k'anal. Axo juntzanh nación, ol laj somchaj eb' yuj xivelal, yujto ol k'anh sq'ue vaan a' mar, ol k'anh pax yemxi ponhnaj a'."
        },
        {
            "number": "26",
            "text": "Ol laj te xiv eb' anima ayic ol snaan eb' tas ol ujoc d'a jun yolyib'anhq'uinal tic, yujto ol tzicub'tanhaj pax juntzanh yipal d'a satchaanh."
        },
        {
            "number": "27",
            "text": "Ichato chi' ol yilan eb' to a in Ak'b'il in cot yuj Dios voch animail tic, ol in emul d'a scal asun yed' jantac in poder yed' in nivan tziquiquial."
        },
        {
            "number": "28",
            "text": "Ayic ol syamanoch yuji juntzanh chi', tzex tzalaji, tzex q'ue q'uelan, yujto toxo ol ex colchajeloc, xchi Jesús chi' d'a eb'."
        },
        {
            "number": "29",
            "text": "Ix lajvi chi', ix yalan jun ab'ix tic d'a eb': --Tzeyilnab' te' higo, ma juntzanhxo te te' slaj k'ajb'anel xiil."
        },
        {
            "number": "30",
            "text": "Ayic tzeyilani to vanxo svolanxi te' sk'ab', snachajel eyuuj to vanxo sja stiempoal nhab'ilq'uinal."
        },
        {
            "number": "31",
            "text": "Anhejtona' juntzanh sval tic, ayic ol eyilan sja juntzanh chi', nachajocab'el eyuuj to toxo ol vach' och Dios Yajalil."
        },
        {
            "number": "32",
            "text": "Val yel sval d'ayex, masanil juntzanh tas sval tic ol ujoc ayic manto satel-laj juntzanh anima tic."
        },
        {
            "number": "33",
            "text": "A satchaanh yed' yolyib'anhq'uinal tic, ol lajvoqueloc, palta a in lolonel, malaj b'aq'uinh ol lajvoqueloc."
        },
        {
            "number": "34",
            "text": "Tzeyil val e b'a. Manh eyak' pitb'oc e b'a yuj pek'al, yuj uq'uel anh, ma yuj juntzanhxo tas b'aj tzeyak'och e pensar. Ta maay, ayic ol ja jun k'ual chi', manh listaoc eyaji."
        },
        {
            "number": "35",
            "text": "Icha tz'aj yem junoc yaal, icha chi' ol aj sja jun k'ual chi' d'a yib'anh eb' anima smasanil d'a yolyib'anhq'uinal tic."
        },
        {
            "number": "36",
            "text": "Yuj chi' lista tzeyutej e b'a. Lesalvanhec d'a masanil tiempo yic vach' tek'an eyaji. Yuj chi' ol yal eyel d'a tas d'inhan sjavi, yic pax manh ol ex q'uixvoc eyoch d'a vichanh a in Ak'b'il in cot yuj Dios voch animail tic, xchi Jesús d'a eb'."
        },
        {
            "number": "37",
            "text": "Junjun k'u sk'ayb'ej eb' anima Jesús d'a yamaq'uil stemplo Dios. Axo d'a tzalan Olivo tz'ek' ak'val yuuj."
        },
        {
            "number": "38",
            "text": "Masanil k'u, spet k'och eb' anima chi' smasanil d'a yamaq'uil templo chi'. Sb'at smaclan yab' eb' d'ay."
        }
    ]
}