{
    "chapter": "4",
    "verses": [
        {
            "number": "1",
            "text": "A Jesús te ayoch Yespíritu Dios d'ay, ix el b'aj ayek' d'a a' nivan Jordán. Ix ik'jib'at yuj Espíritu chi' d'a tz'inan luum."
        },
        {
            "number": "2",
            "text": "40 k'ual ix ek' ta', axo vinh diablo ix k'och yak' proval. Maj valaj Jesús chi' d'a juntzanh k'ual chi', yuj chi' ix och svejel."
        },
        {
            "number": "3",
            "text": "Ix yalan vinh diablo chi' d'ay: --Ina Yuninal ach Dios, al d'a jun q'ueen tic to tz'och panil, xchi vinh d'ay."
        },
        {
            "number": "4",
            "text": "Ix tak'vi Jesús d'a vinh: --Syal d'a Slolonel Dios Tz'ib'ab'ilcan icha tic: Manh yujocnhej tas svaji ay co q'uinal, xchi Slolonel chi', xchi d'a vinh."
        },
        {
            "number": "5",
            "text": "Ix lajvi chi', ix ik'jiq'ue Jesús d'a jun nivan tzalan yuj vinh. Ix sch'oxan juntzanh nivac chonhab' vinh d'a masanil yolyib'anhq'uinal tic d'a Jesús chi'."
        },
        {
            "number": "6",
            "text": "Ix yalan vinh d'ay: --Ol ach vak'och yajalil d'a masanil juntzanh chonhab' tzin ch'ox tic d'ayach. Ol ach och b'eyumal yuuj. A juntzanh tic d'a yol in k'ab' ay, svak'nhej d'a mach b'aj in gana svak'a'."
        },
        {
            "number": "7",
            "text": "Tato tzach em cuman d'ayin, tzalan a b'a d'ayin, icnhej yaj juntzanh tic smasanil, xchi vinh diablo chi' d'ay."
        },
        {
            "number": "8",
            "text": "Axo ix yalan Jesús d'a vinh: --Syal d'a Slolonel Dios Tz'ib'ab'ilcani: Anhej d'a Dios Cajal tzeyal e b'a. Anhej pax d'ay tzeyaq'uem e b'a, xchi d'a Slolonel chi', xchi d'a vinh."
        },
        {
            "number": "9",
            "text": "Ix lajvi chi', ix ik'jixib'at Jesús yuj vinh diablo chi' d'a chonhab' Jerusalén. Ix yik'anq'ue vinh d'a schon stemplo Dios, ix yalan vinh d'ay: --Ina Yuninal ach Dios, emanh chennaj d'a sat luum chi',"
        },
        {
            "number": "10",
            "text": "yujto syal d'a Slolonel Dios chi': Ol yal Dios d'a eb' yángel to tzach stanhvej eb'."
        },
        {
            "number": "11",
            "text": "Ol ach quetzchajq'ue yuj eb', yic vach' manh ol a tenoch oc d'a q'uen q'ueen, xchi Slolonel Dios chi', xchi vinh diablo chi'."
        },
        {
            "number": "12",
            "text": "Ix yalan Jesús d'a vinh: --Tz'ib'yajpaxcani: Manh eyak' proval Cajal, aton co Diosal, xchi d'a Slolonel Dios, xchi Jesús."
        },
        {
            "number": "13",
            "text": "Yujto manhxa junocxo tas b'aj syal yak'ji proval Jesús yuj vinh diablo chi', yuj chi' ix actajcan yuj vinh junoc tiempoal."
        },
        {
            "number": "14",
            "text": "Ix jax Jesús d'a Galilea, te ayoch spoder Yespíritu Dios d'ay. Ix laj ab'chaj yab'ixal d'a juntzanh lugar chi'."
        },
        {
            "number": "15",
            "text": "Ix ek' sk'ayb'ej eb' anima d'a yoltac spatil culto. Masanil eb' ix alan vach' lolonel d'ay."
        },
        {
            "number": "16",
            "text": "Ichato chi' ix k'och d'a chonhab' Nazaret b'aj q'uib'nac. Axo d'a sk'ual syik' yip eb' israel, ix och d'a yol spatil culto ichataxon smodo. Ix q'ue linhan yic syavtan Slolonel Dios Tz'ib'ab'ilcani."
        },
        {
            "number": "17",
            "text": "Yuj chi', ix ak'jib'at jun b'aj tz'ib'ab'ilcan Slolonel Dios chi' d'ay, aton tas tz'ib'ab'ilcan yuj vinhaj Isaías schecab' Dios. Ix xuyanb'ati, ix sayan b'aj syal icha tic:"
        },
        {
            "number": "18",
            "text": "A Yespíritu Dios Cajal ayoch d'ayin, yujto a' ak'jinac vopisio yic svalanel jun vach' ab'ix d'a eb' meb'a'. In scheccoti yic svak' snivanil sk'ool eb' ilk'olal yaji. Tzul val yab' eb' icha preso yaji chajtil tz'aj scolchaj eb'. In checjicot vak' b'oxoc eb' max uji yilani. Tzul vik'anel eb' ayoch tas d'a yib'anh d'a libre."
        },
        {
            "number": "19",
            "text": "Anhejtona' tzul valaneli to toxo sja stiempoal jun colnab'il syak' Dios Cajal. Icha chi' syal Slolonel Dios tic, xchi Jesús d'a eb'."
        },
        {
            "number": "20",
            "text": "Ix chulanxican jun b'aj tz'ib'ab'ilcan chi', ix yak'anxi d'a vinh sik'umal. Ichato chi' ix em k'ojan sk'ayb'ej eb'. Axo masanil eb' ayoch d'a yol chi', ix te och q'uelan eb' d'ay."
        },
        {
            "number": "21",
            "text": "Ix syamanoch sk'ayb'an eb', ix yalani: --A val d'a jun k'ual tic, ix elk'och syal Slolonel Dios tic d'a eyichanh, xchi d'a eb'."
        },
        {
            "number": "22",
            "text": "Masanil eb' ix te sat sk'ool yuj juntzanh lolonel vach' ix yal Jesús, yuj chi' ix yal vach' lolonel eb' d'ay. Ix laj sk'anb'an yab' junjun eb': --¿Manhtoc a vinh tic yuninal vinhaj José? xchi eb'."
        },
        {
            "number": "23",
            "text": "Yuj chi' ix yal Jesús d'a eb': --A ex ton tic ol eyal d'ayin: Ach anhtum, munil tzanhtej a b'a. A tas a k'ulejnac d'a chonhab' Capernaum, k'ulej pax d'a a chonhab' tic quila', xe cham d'ayin."
        },
        {
            "number": "24",
            "text": "Val yel sval d'ayex, malaj junoc schecab' Dios ay yelk'och d'a sat eb' yetchonhab'."
        },
        {
            "number": "25",
            "text": "Tze nacot yab'ixal vinhaj Elías d'a peca', chajtil ek'nac vinh. Nanhal schanhil ab'il manhxo yak'nacoc nhab'. Te nivan vejel janac d'a yib'anh eb' anima smasanil. A d'a jun tiempoal chi', tzijtum eb' ix chamnac yetb'eyum ay d'a scal eb' quetisraelal."
        },
        {
            "number": "26",
            "text": "Palta manhoc d'a junoc eb' ix chi' checjinacb'at vinhaj Elías yuj co Mam Dios yic scolvaji. Anhej d'a jun ix aj Sarepta d'a yol yic Sidón, anhej ta' k'ochnac vinh."
        },
        {
            "number": "27",
            "text": "Anhejtona', tze napaxcot yab'ixal jun vinh schecab' Dios scuchan Eliseo. Tzijtum eb' quetisraelal yamchajnac yuj jun yab'il scuch lepra. Palta malaj junoc eb' b'oxinac yuj vinhaj Eliseo chi', anhej jun vinh aj Siria scuchan Naamán, anhej vinh b'oxinac yuj vinh, xchi Jesús d'a eb'."
        },
        {
            "number": "28",
            "text": "Axo eb' ayek' yed' ta', ayic ix yab'an eb', ix te cot yoval eb' smasanil d'ay."
        },
        {
            "number": "29",
            "text": "Yuj chi' ix laj q'ue vaan eb', ix spechanel eb' d'a stiel chonhab', yujto a jun chonhab' chi' d'a jolom tzalan ay, ata' ijan ix syumb'at eb' d'a sat k'acap."
        },
        {
            "number": "30",
            "text": "Palta axo Jesús b'enhej ix ek'b'at d'a scal eb', ix b'ati."
        },
        {
            "number": "31",
            "text": "Ichato chi', ix emta Jesús d'a chonhab' Capernaum d'a yol yic Galilea. Ata' ix sk'ayb'ej eb' anima d'a sk'ual ik'oj ip."
        },
        {
            "number": "32",
            "text": "Ix te sat sk'ool eb' yab'an juntzanh k'ayb'ub'al chi', yujto ayic ix yalaneli, ix checlaji to te ay yopisio yuj Dios."
        },
        {
            "number": "33",
            "text": "A d'a yol spatil culto ay jun vinh ayoch enemigo d'ay. Ix el yav jun enemigo chi'."
        },
        {
            "number": "34",
            "text": "--Ach Jesús aj Nazaret. ¿Tas yuj tzak'och a b'a qued'oc? ¿Tom tzach javi onh a sateli? Vojtac ach, a ach tic sik'b'il ach el yuj Dios, xchi jun enemigo chi'."
        },
        {
            "number": "35",
            "text": "Axo Jesús ix tuman jun enemigo chi', ix yalan d'ay: --Tz'in xa chi, actejcan jun vinh tic, xchi d'ay. Ix lajvinhej chi', ix syuman telvoc jun vinh b'aj ayoch chi', ix eli, maj lajvoclaj vinh yuuj."
        },
        {
            "number": "36",
            "text": "Masanil eb' anima ayek' ta', ix te sat sk'ol eb' yuuj, ix laj yalan junjun eb': --¿Tastaxlaj yaj juntzanh slolonel jun vinh tic? A slolonel vinh tic sch'oxaneli to ay spoder schecanel juntzanh enemigo tic, tz'el eb' b'ian, xchi eb'."
        },
        {
            "number": "37",
            "text": "Ix laj el yab'ixal Jesús d'a juntzanh lugar ay d'a slak'anil chi'."
        },
        {
            "number": "38",
            "text": "Axo ix elta Jesús d'a yol spatil culto, ix k'och d'a spat vinhaj Simón. A ix snhi' vinhaj Simón chi', te penaay ix yuj k'ak'al yab'il. Ix tevi eb' d'a Jesús yuj ix."
        },
        {
            "number": "39",
            "text": "Ix snitzanb'at sb'a Jesús chi' b'aj jichanek' ix chi', ix scachanoch vaan jun ilya chi'. Ix el jun k'ak'al yab'il chi' d'a ix. Junanto rato chi' ix q'ue vaan ix, ix k'atk'ajcot eb' yuj ix."
        },
        {
            "number": "40",
            "text": "Axo d'a yemk'ualil, masanil juntzanh eb' penaay ix ik'jicot d'a Jesús. Ch'occh'oc ilyail tz'ik'an eb'. Ix yak'anek' sk'ab' d'a yib'anh eb', ix laj b'oxican eb'."
        },
        {
            "number": "41",
            "text": "Tzijtum eb' anima b'aj ix laj el eb' enemigo, ix laj el yav eb', ix yalan eb': --A ach tic Yuninal ach Dios, xchi eb' d'ay. Palta axo Jesús ix cachan eb' enemigo chi', maj schalaj lolon eb', yujto ojtacab'il yuj eb' to Cristo."
        },
        {
            "number": "42",
            "text": "Ayic van sacb'i, ix b'at Jesús d'a stiel chonhab' b'aj tz'inan. Axo eb' anima, van sayjiek' yuj eb', ix k'och eb' b'aj ayek' chi'. Sgana eb' maj b'atlaj Jesús chi',"
        },
        {
            "number": "43",
            "text": "palta ix yalan d'a eb': --Yovalil ol b'at val pax el yab'ixal d'a juntzanhxo chonhab', yic syab' eb' chajtil tz'aj yoch eb' d'a yol sk'ab' Dios. Yuj chi' in checjicoti, xchi d'a eb'."
        },
        {
            "number": "44",
            "text": "Ix ek'nhej Jesús d'a yoltac spatil culto d'a yol yic Judea. Ix yalanel slolonel Dios."
        }
    ]
}