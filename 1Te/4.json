{
    "chapter": "4",
    "verses": [
        {
            "number": "1",
            "text": "Ex vuk'tac ex vanab', ek'nac onh calel t'ayex to wach' tzeyutej e b'eyb'al, yic wach' ol q'uechaanh Dios eyed'oc. Axo ticnaic, tzonh tevib'at t'ayex t'a sb'i Cajal Jesús, cham val calanb'ati to tze k'anab'ajej jun checnab'il tik sik'lab'il."
        },
        {
            "number": "2",
            "text": "Eyojtacxo juntzanh schecnab'il Cajal Jesús ek' calnaccaneli."
        },
        {
            "number": "3",
            "text": "Ha juntzanh tas ol valb'at t'ayex tik, sgana Dios to ol e k'anab'ajej. Yovalil anhej t'ay scak'och co pensar: Max yal eyem t'a ajmulal."
        },
        {
            "number": "4",
            "text": "Junjun ex ex vuk'tac yowalil tzeyojtaquejeli to anhej val ix eyetb'eyum b'aj tzeyak'och e pensar. Nivanocab' yelk'och ix eyetb'eyum chi' t'ayex junjun ex."
        },
        {
            "number": "5",
            "text": "Max yal e nib'anoch junok chukal yet' e nivanil icha eb' manh ojtannacoc Dios."
        },
        {
            "number": "6",
            "text": "Mocab' eyixtej junok eb' creyente yuj juntzanh tik. Toxo ix cham val calan t'ayex to ha Dios Cajal ol ak'an syaelal eb' sk'ulan juntzanh chukal tik."
        },
        {
            "number": "7",
            "text": "Yujto a ix onh avtanoch yicoc yic wach' scutej co b'eyb'al. Manh yicoc sco k'ulej chukal yuj chi' ix onh yavtej och yicoc."
        },
        {
            "number": "8",
            "text": "Tato ay eb' schichonoch sk'ool t'a juntzanh checnab'il tik, manhoc t'a junok anima schichonoch sk'ool eb', palta aton d'ha Dios ix ak'anoch Yespíritu Santo t'ayonh."
        },
        {
            "number": "9",
            "text": "Manh yovaliloc a in svalb'at t'ayex to tze xajanej eb' quetcreyenteal, yujto a val lak'an Dios tz'ak'an e na'a tas tzeyutej e xajanan e b'a."
        },
        {
            "number": "10",
            "text": "Ina icha chi' van eyutan e xajanan masanil eb' quetcreyenteal t'a yol yic Macedonia chi' eyed'oc. Palta ex vuk'tac ex vanab', tzonh tevi val t'ayex, yic wach' ek'alxo ol e xajanej e b'a."
        },
        {
            "number": "11",
            "text": "Tzeyak' val eyip, yic junk'olal tzex aji. Manh eyactejcan e b'oan e munlajel. Wach' tzeyutej e munlaj yet' e k'ab', icha ajnac calancan t'ayex,"
        },
        {
            "number": "12",
            "text": "yic wach' ay eyelk'och t'a yichanh eb' comon anima. Tato icha chi', k'ocb'il syab' e gasto."
        },
        {
            "number": "13",
            "text": "Ex vuk'tac ex vanab', co gana tzeyojtaquej val eli, tas yaj eb' creyente chamnacxo, yic wach' max ex te cus yuj eb', icha scus eb' malaj jab'oc tas ayoch yipoc sk'ool."
        },
        {
            "number": "14",
            "text": "Ha onhxo tik scak'och t'a co k'ool to a Jesús ix chami, ix pitzvixi. Icha pax chi' ol aj eb' creyente chamnacxo. Ha Dios ol ak'anxicot eb' yet' Jesús."
        },
        {
            "number": "15",
            "text": "Ha juntzanh van calanb'at tik t'ayex, aton slolonel Cajal Jesús. Ayic ol jaxoc, a onh pitzan onh to tik, manh ol onh b'ab'laj b'atlaj t'a yichanh eb' creyente chamnacxo, junnhej ol aj co b'at yet' eb'."
        },
        {
            "number": "16",
            "text": "Ayic ol cot Cajal Jesús t'a satcha’anh, ol och jun av te chaanh icha yel yav jun sat ángel, ol ok' pax q'uen strompeta Dios. Axo eb' creyente chamnacxo ol b'ab'laj pitzvocxi eb'."
        },
        {
            "number": "17",
            "text": "Ol lajvoc chi', a onhxo pitzan onhto ta' junnhej ol aj quik'jichaanh yet' eb'. Axo co b'at chi' t'a skal asun t'a nanhal chaanh, yic b'at co cha Cajal Jesús chi'. Ichato chi' ol onh aj yet' t'a junelnhej."
        },
        {
            "number": "18",
            "text": "Yuj chi', tzeyal-laj eyab' juntzanh k'ayb'ub'al tik, yic ol wach' ja snivanil e k'ool."
        }
    ]
}