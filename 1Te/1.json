{
    "chapter": "1",
    "verses": [
        {
            "number": "1",
            "text": "Ha in Pablo in tik, vinhaj Silvano yet' vinhaj Timoteo, sco tz'ib'ejb'at jun carta tik t'ayex ex iglesia ex t'a Tesalónica. Yic exxo co Mam Dios yet' Cajalil Jesucristo. Ayokab' wach'k'olal yet' junk'olal t'a e cal ta'."
        },
        {
            "number": "2",
            "text": "Scak' val yuj diosal d'ha Dios eyuuj e masanil. Juntac el tzonh lesalvi, tzex co nacoti."
        },
        {
            "number": "3",
            "text": "Ha t'a yichanh co Mam Dios sco nacoti to niwan tzex munlaj t'ay, yujto ix eyak' val och t'a e k'ool. Sco nacoti to tzeyak' servil Dios chi', yujto te xajan eyuuj. Anhejtona', tek'an tzeyutej e b'a, yujto anhej Cajal Jesucristo tzeyak'och yipoc e k'ool."
        },
        {
            "number": "4",
            "text": "Xajanab'il ex yuj Dios, yujto a sik'jinac exxo caneli."
        },
        {
            "number": "5",
            "text": "Ayic quek'nac calel wach' ab'ix yic colnab'il t'ayex, manh tonhejoc comon lolonnac onh. Yujto a Yespíritu Dios ochnac qued'oc. Cojtac val sik'lab'il to te yel jun ab'ix tik. Eyojtac paxi chajtil cutejnac co b'eyb'al t'a e cal yuj e wach'il."
        },
        {
            "number": "6",
            "text": "Ha exxo, ochnac ex ijan e b'eyb'alan co b'eyb'al chi'. Ix e b'eyb'alan pax sb'eyb'al Cajal Jesús. Wach'chom niwan syaelal ix eyab'i ayic ix e chaan slolonel Dios, palta te tzalajk'olal ix e cha'a, yujto a Yespíritu Dios ix ak'an e tzalajk'olal chi'."
        },
        {
            "number": "7",
            "text": "Yuj chi', ix e ch'oxel jun wach' b'eyb'al t'a masanil eb' quetcreyenteal t'a yol yic Macedonia chi' yet' t'a yol yic Acaya tik."
        },
        {
            "number": "8",
            "text": "Eyuuj ix pucaxb'at yab'ixal Cajal Jesús t'a junjun lugar. Ix laj yab' eb' aj Macedonia chi' yet' eb' aj Acaya to tzeyak' val och Dios t'a e k'ool. Manhocnhej eb' ix ab'ani, ix laj yab' pax eb' ay t'a junjun lugar. Yuj chi', manhxo yovaliloc a onh scalel eyab'ixal t'a skal eb' anima."
        },
        {
            "number": "9",
            "text": "Yujto masanil mach van yalan eyab'ixal to wach' ajnac onh e chaani ayic quek'nac t'ayex. Van laj yalanpax eb' chajtil eyutejnac eyactancan juntzanh eyak'nacoch e diosaloc, ix ex och pax ijan eyak'an servil Dios pitzan, aton jun Dios te yel."
        },
        {
            "number": "10",
            "text": "Anhejtona' syalanpax eb' to van e tanhvan yemxul Yuninal Dios t'a satcha’anh, aton Jesús. Ha Dios ak'jinacxi pitzvoc t'a skal eb' chamnac. Aton tzonh colancanel t'a yol sk'ab' jun niwan yaelal ol javoc yuj yoval sk'ool Dios."
        }
    ]
}