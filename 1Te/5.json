{
    "chapter": "5",
    "verses": [
        {
            "number": "1",
            "text": "Palta manh yovaliloc svalb'at d'ayex b'aq'uinh ol jax Cajal Jesús chi'."
        },
        {
            "number": "2",
            "text": "Yujto eyojtacxo sik'lab'il to icha junoc elk'um sja d'ak'valil, malaj junoc mach ojtannac janik' sjavi, icha chi' ol aj sjavi sk'ual sjaub'al Cajal Jesús chi'."
        },
        {
            "number": "3",
            "text": "A d'a jun tiempoal chi' ol yal eb' anima: A onh tic te vach' caji, ¿toc ay tas sco na'a? xcham eb'. Palta a d'a jun rato chi' ol lajvoc el eb'. Icha tz'aj scot syail yalji yune' junoc ix ix, icha chi' ol aj sja yaelal d'a yib'anh eb'. Manh ol colchajcan el-laj eb' d'a jun yaelal chi'."
        },
        {
            "number": "4",
            "text": "Palta a onh tic manh onh ayoc ek' d'a q'uik'alq'uinal, yujto snachajel juntzanh tic cuuj. Yuj chi', vach'chom icha sja junoc elk'um ol aj sjavi jun k'ual chi', palta lista scutej co b'a."
        },
        {
            "number": "5",
            "text": "Yujto a onh tic ay onhxo ek' d'a saquilq'uinal, yic onhxo k'ualil. Yel manhxo onh ayoc ek' d'a q'uik'alq'uinal, manhxo onh yicoc d'ak'valil."
        },
        {
            "number": "6",
            "text": "Yuj chi' max yal lajan scutej co b'a icha juntzanhxo eb' anima ichato vaynac, yujto max smaclej eb' sja jun k'ual chi'. Yovalil sco maclej, tek'an pax scutejec co pensar."
        },
        {
            "number": "7",
            "text": "A eb' svayi, a d'ak'valil svay eb'. A pax eb' tz'uk'an anh, a d'ak'valil syuk' anh eb'."
        },
        {
            "number": "8",
            "text": "Palta a onh tic, yic onhxo k'ualil. Yuj chi', tek'an val scutej co pensar. Yovalil sco vach' aq'uejoch Cristo d'a co k'ool. Anhejtona', yovalil sco xajanej co b'a, yic lajan ol onh aj yed' eb' soldado scol sb'a yed' q'uen q'ueen syak'och eb' spichuloc snhi' sk'ool. Yovalil scak'och yipoc co k'ool to colb'il onhxo, yic lajan ol onh aj icha eb' soldado k'oxb'il q'uen xumpil yuuj. Icha chi' scutej co colan co b'a."
        },
        {
            "number": "9",
            "text": "Yujto ix onh siq'uelta Dios manh yicoc syak' co yaelal yuj yoval sk'ool, palta ix onh siq'uelta yic sco cha co colnab'il yuj Cajal Jesucristo."
        },
        {
            "number": "10",
            "text": "A ix cham co q'uexuloc, yuj chi' taxonhej pitzan onh mato chamnac onhxo, palta ayic ol javoc, junnhej ol onh aj yed' co masanil."
        },
        {
            "number": "11",
            "text": "Yuj chi', tzeyak'laj e tzalajk'olal junjun ex. Tzeyak'anpax e tek'anil ichataxon van e k'ulani."
        },
        {
            "number": "12",
            "text": "Tzonh tevib'at d'ayex ex vuk'tac yed' ex vanab' yic nivanocab' yelk'och eb' van smunlaj d'a e cal yuj Cajal Jesús d'a e sat, yujto van ex scuchb'an eb', van yecanpax yic Cajal chi' eb' e na'a. Nachajocab'el eyuuj to a Dios ix ak'an yopisio eb' chi'."
        },
        {
            "number": "13",
            "text": "Yovalil nivanocab' yelk'och eb' d'a e sat, tze xajanej eb', yujto smunlaj eb' d'a Cajal Jesús. Te junk'olal slaj eyutej e b'a e masanil ta'."
        },
        {
            "number": "14",
            "text": "Scham val calanb'at d'ayex to tze chec munlaj eb' malaj sgana smunlaji. Tzeyak'anpax snivanil sk'ool eb' utzin sk'ool. Tzeyak'anpax stek'anil eb' manta val stek'anil. Nivanocab' tzeyutej e k'ool d'a eb' smasanil."
        },
        {
            "number": "15",
            "text": "A eb' malaj svach'il syutej sb'a d'ayex, manh e pac e b'a d'a eb'. Vach'nhej tzeyutej e b'a d'ayex junjun ex yed' d'a eb' anima smasanil."
        },
        {
            "number": "16",
            "text": "Tzalajk'olalocab'nhej eyaji."
        },
        {
            "number": "17",
            "text": "Lesalvanhec. Manh eyactejcan e lesalvi."
        },
        {
            "number": "18",
            "text": "Tzeyak' yuj diosal d'a Dios yuj yalnhej tas eyaji, yujto a chi' sgana Dios chi' d'ayonh a onh yiconhxo Cristo Jesús tic."
        },
        {
            "number": "19",
            "text": "Manh e cachoch vaan Yespíritu Dios ayoch d'ayex junjun ex."
        },
        {
            "number": "20",
            "text": "Manh eyak'cot eyoval d'a eb' syak' Dios yalel slolonel d'ayex."
        },
        {
            "number": "21",
            "text": "Jantacnhej juntzanh k'ayb'ub'al tz'alji d'ayex, cham val e naani tato yel, mato maay. A val d'a juntzanh yel, ata' tzeyak'och e pensar."
        },
        {
            "number": "22",
            "text": "Yalnhej tas malaj svach'il manh e cha'a."
        },
        {
            "number": "23",
            "text": "A Dios ak'um junk'olal. Co gana to a' tzex vach' ik'anoch yicoc sik'lab'il. Co gana pax to a' stanhvan e pixan, e pensar yed' e nivanil, yic vach' malaj jab'oc e mul ayic ol javoc Cajal Jesucristo."
        },
        {
            "number": "24",
            "text": "A jun sik'jinac onh eli, tz'elk'och val tas syala'. A ol ak'anelk'och juntzanh tic smasanil."
        },
        {
            "number": "25",
            "text": "Ex vuk'tac ex vanab', tzex lesalvi cuuj ta'."
        },
        {
            "number": "26",
            "text": "Tzeyak'laj stzatzil e k'ool yuj e xajanan e b'a ta'."
        },
        {
            "number": "27",
            "text": "D'a yichanh Cajal Jesús, svalb'at d'ayex to tzeyavtej jun in carta tic d'a scal eb' creyente smasanil ta'."
        },
        {
            "number": "28",
            "text": "Aocab' Cajal Jesucristo syak' svach'k'olal d'ayex."
        }
    ]
}