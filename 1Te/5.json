{
    "chapter": "5",
    "verses": [
        {
            "number": "1",
            "text": "Palta manh yowaliloc swalb'at t'ayex b'ak'uinh ol jax Kajal Jesús chi'."
        },
        {
            "number": "2",
            "text": "Yujto eyojtakxo sik'lab'il to icha junok elk'um sja t'ak'walil, malaj junok mach ojtannac janik' sjawi, icha chi' ol aj sjawi sk'ual sjaub'al Kajal Jesús chi'."
        },
        {
            "number": "3",
            "text": "Ha t'a jun pekti’ chi' ol yal heb' anima: Ha onh tik te wach' kaji, ¿toc ay tas sko na'a? xcham heb'. Palta ha t'a jun rato chi' ol lajwoc el heb'. Icha tz'aj scot syail yalji yune' junok ix ix, icha chi' ol aj sja yaelal t'a yib'anh heb'. Manh ol colchajkan el-laj heb' t'a jun yaelal chi'."
        },
        {
            "number": "4",
            "text": "Palta a onh tik manh onh ayoc ek' t'a k’ik’ k’inal, yujto snachajel juntzanh tik cuuj. Yuj chi', wach'chom icha sja junok elk'um ol aj sjawi jun k'ual chi', palta lista scutej ko b'a."
        },
        {
            "number": "5",
            "text": "Yujto a onh tik ay onhxo ek' t'a sakil k'inal, yic onhxo k'ualil. Yel manhxo onh ayoc ek' t'a k’ik’ k’inal, manhxo onh yicoc t'ak'walil."
        },
        {
            "number": "6",
            "text": "Yuj chi' max yal lajan scutej ko b'a icha juntzanhxo heb' anima ichato waynac, yujto max smaclej heb' sja jun k'ual chi'. Yowalil sko maclej, tek'an pax scutejec ko pensar."
        },
        {
            "number": "7",
            "text": "Ha heb' swayi, a t'ak'walil sway heb'. Ha pax heb' tz'uk'an anh, a t'ak'walil syuk' anh heb'."
        },
        {
            "number": "8",
            "text": "Palta a onh tik, yic onhxo k'ualil. Yuj chi', tek'an wal scutej ko pensar. Yowalil sko wach' ak'ejoch Cristo t'a ko k'ool. Anhejtona', yowalil sko xajanej ko b'a, yic lajan ol onh aj yet' heb' soldado scol sb'a yet' k'een k'een syak'och heb' spichuloc snhi' sk'ool. Yowalil skak'och yipoc ko k'ool to colb'il onhxo, yic lajan ol onh aj icha heb' soldado k'oxb'il k'een xumpil yuj. Icha chi' scutej ko colan ko b'a."
        },
        {
            "number": "9",
            "text": "Yujto ix onh sik'elta Dios manh yicoc syak' ko yaelal yuj yowal sk'ool, palta ix onh sik'elta yic sko cha ko colnab'il yuj Kajal Jesucristo."
        },
        {
            "number": "10",
            "text": "Ha ix cham ko k'exuloc, yuj chi' taxonhej pitzan onh mato chamnac onhxo, palta ayic ol jawok, junnhej ol onh aj yet' ko masanil."
        },
        {
            "number": "11",
            "text": "Yuj chi', tzeyak'laj he tzalajk'olal junjun ex. Tzeyak'anpax he tek'anil ichataxon wan he k'ulani."
        },
        {
            "number": "12",
            "text": "Tzonh tewib'at t'ayex ex wuk'tac yet' ex wanab' yic niwanokab' yelk'och heb' wan smunlaj t'a he kal yuj Kajal Jesús t'a he sat, yujto wan ex scuchb'an heb', wan yekanpax yic Kajal chi' heb' he na'a. Nachajokab'el eyuuj to ha Dios ix ak'an yopisio heb' chi'."
        },
        {
            "number": "13",
            "text": "Yowalil niwanokab' yelk'och heb' t'a he sat, tze xajanej heb', yujto smunlaj heb' t'a Kajal Jesús. Te junk'olal slaj eyutej he b'a he masanil ta'."
        },
        {
            "number": "14",
            "text": "Scham wal kalanb'at t'ayex to tze chec munlaj heb' malaj snib'ej smunlaji. Tzeyak'anpax sniwanil sk'ool heb' utzin sk'ool. Tzeyak'anpax stek'anil heb' manta wal stek'anil. Niwanokab' tzeyutej he k'ool t'a heb' smasanil."
        },
        {
            "number": "15",
            "text": "Ha heb' malaj swach'il syutej sb'a t'ayex, manh he pac he b'ha t'a heb'. Wach'nhej tzeyutej he b'a t'ayex junjun ex yet' t'a heb' anima smasanil."
        },
        {
            "number": "16",
            "text": "Tzalajk'olalokab'nhej eyaji."
        },
        {
            "number": "17",
            "text": "Lesalwanhec. Manh eyactejkan he lesalwi."
        },
        {
            "number": "18",
            "text": "Tzeyak' yuj diosal d'ha Dios yuj yalnhej tas eyaji, yujto a chi' snib'ej Dios chi' t'ayonh a onh yiconhxo Cristo Jesús tik."
        },
        {
            "number": "19",
            "text": "Manh he kachoch waan Yespíritu Dios ayoch t'ayex junjun ex."
        },
        {
            "number": "20",
            "text": "Manh eyak'cot eyowal t'a heb' syak' Dios yalel slolonel t'ayex."
        },
        {
            "number": "21",
            "text": "Jantacnhej juntzanh k'ayb'ub'al tz'alji t'ayex, cham wal he naani tato yel, mato maay. Ha wal t'a juntzanh yel, ata' tzeyak'och he pensar."
        },
        {
            "number": "22",
            "text": "Yalnhej tas malaj swach'il manh he cha'a."
        },
        {
            "number": "23",
            "text": "Ha Dios ak'um junk'olal. Co gana to ha' tzex wach' ik'anoch yicoc sik'lab'il. Co gana pax to ha' stanhwan he pixan, he pensar yet' he niwanil, yic wach' malaj jab'oc he mul ayic ol jawok Kajal Jesucristo."
        },
        {
            "number": "24",
            "text": "Ha jun sik'jinac onh eli, tz'elk'och wal tas syala'. Ha ol ak'anelk'och juntzanh tik smasanil."
        },
        {
            "number": "25",
            "text": "Ex wuk'tac ex wanab', tzex lesalwi cuuj ta'."
        },
        {
            "number": "26",
            "text": "Tzeyak'laj stzatzil he k'ool yuj he xajanan he b'a ta'."
        },
        {
            "number": "27",
            "text": "D'a yichanh Kajal Jesús, swalb'at t'ayex to tzeyavtej jun in carta tik t'a skal heb' creyente smasanil ta'."
        },
        {
            "number": "28",
            "text": "Aokab' Kajal Jesucristo syak' swach'k'olal t'ayex."
        }
    ]
}