{
    "chapter": "3",
    "verses": [
        {
            "number": "1",
            "text": "Ha ex aj Galacia ex tik, te quistal tzeyutej he b'a. Ichato ix ak'ji he k'ool icha tz'utaj junok anima yuj heb' ajchum, yic maxtzac he k'anab'ajej jun k'ayb'ub'al te yel. Ayic quek'nac ta', calnac wal t'ayex chajtil ajnac scham Jesucristo t'a te' culus. Icha wal to eyilnac schami."
        },
        {
            "number": "2",
            "text": "In gana to tze tak'wej jun ol in k'anb'ej tik t'ayex, ¿yuj am to ix he k'anab'ajej ley Moisés, yuj chi' ix he cha Yespíritu Dios, ma yujto ix eyak'och jun ab'ix eyab'nac t'a he k'ool?"
        },
        {
            "number": "3",
            "text": "¿Tas yuj te quistal tzeyutej he b'a? Yujto ha t'a sb'ab'elal, anhej Yespíritu Dios eyak'nac och yipoc he k'ool. Axo ticnaik, he gana tzeyak' tz'acwoc he colnab'il yuj juntzanh tas munil tze k'ulej."
        },
        {
            "number": "4",
            "text": "Manh jantacoc ix eyab' syail yujnhej Cristo, palta ichato nab'anhej. Octom wal manh nab'anhejoc ix eyab' syail."
        },
        {
            "number": "5",
            "text": "Ha Dios yak'nac Yespíritu t'ayex, sch'oxannac juntzanh tas satub'tac t'a he kal, manh yujoc he k'anab'ajan ley Moisés yak'nac Yespíritu chi' t'ayex, palta yujto eyak'nacoch jun wach' ab'ix alb'ilcan t'ayex t'a he k'ool, aton jun alb'ilcan t'ayex, yuj chi' ak'b'il t'ayex."
        },
        {
            "number": "6",
            "text": "Ha winhaj Abraham, yak'nac wal och Dios winh t'a sk'ool, yuj chi' ochnac winh wach'il t'a yichanh Dios chi'."
        },
        {
            "number": "7",
            "text": "Yuj chi', nachajocab'el eyuuj to a heb' tz'ak'anoch Dios t'a sk'ool, aton heb' chi' t'a wal yel yinhtilalcan winhaj Abraham chi'."
        },
        {
            "number": "8",
            "text": "Ayocto yalannaccan Dios t'a Slolonel Tz'ib'ab'ilcani to ayex manh ex israelok ol yal Dios to wach' ex t'a yichanh, yujto ix eyak'och t'a he k'ool. Atax t'a peka' alb'ilcan wach' ab'ix t'a winhaj Abraham chi'. Aton jun tz'alan icha tik: Uuj ol wak' in wach'k'olal t'a junjun nación, xchicani."
        },
        {
            "number": "9",
            "text": "Yuj chi', tato skak'och Dios chi' t'a ko k'ool, lajan swach'k'olal sco cha icha ajnac schaan winhaj Abraham chi', yujto yak'nac och Dios chi' winh t'a sk'ool."
        },
        {
            "number": "10",
            "text": "Ha heb' tz'ak'anoch ley Moisés yipoc sk'ool, aycot yowal sk'ool Dios t'a yib'anh heb'. Yujto icha tik syal t'a Slolonel Dios chi': Aynhej och yowal sk'ool Dios t'a yib'anh jantacnhej heb' max k'anab'ajannhej masanil tas tz'ib'ab'ilcan t'a ley tik, xchi."
        },
        {
            "number": "11",
            "text": "Palta chequel to malaj junok mach wach' t'a yichanh Dios yujnhej sk'anab'ajej jun ley chi'. Yujto syal pax icha tik t'a Slolonel chi': Ha heb' tz'ak'anoch Dios t'a sk'ool, wach' heb' t'a yichanh. Yuj chi' ay sk'inal heb' t'a junelnhej, xchi."
        },
        {
            "number": "12",
            "text": "Ha jun ley chi', malaj syala' tato yowalil skak' wal och Dios t'a ko k'ool. Palta icha tik syala': Ha heb' sk'anab'ajannhej juntzanh checnab'il tik, ol scha sk'inal heb' yuj, xchi."
        },
        {
            "number": "13",
            "text": "Ay ton cot yowal sk'ool Dios t'a quib'anh yuj jun ley chi', palta a Cristo ix onh colanel t'a yol sk'ab' yowal sk'ool chi', yujto schanac och yowal sk'ool Dios chi' t'a yib'anh ko k'exuloc. Yujto syal t'a Slolonel Dios chi': Ha junok mach sd'unhb'ajk'e t'a te te', ay wal cot yowal sk'ool Dios t'a yib'anh, xchi."
        },
        {
            "number": "14",
            "text": "Icha chi' ix aj Cristo Jesús chi', yic wach' a swach'k'olal Dios yak'nac t'a winhaj Abraham t'a peka' chi' yet' t'ayonh yinhtilal onh tik, ha' tz'ak'jipax t'ayex a ex manh ex israelok. Anhejtona', yujto ix cak'och Cristo t'a ko k'ool, chab'il Yespíritu Dios cuuj ko masanil, icha yutejnaccan yalani."
        },
        {
            "number": "15",
            "text": "Ex wuk'tac ex wanab', tzin nib'ej swalb'at t'ayex yuj ko b'eyb'al a onh anima onh tik. Ha sco b'oan ko trato yet' junok anima, sb'ocan yumal, skak'ancanem smam ko k'ab'. Ha jun chi' sch'oxani to yowalil ol elk'ochoc. Tato icha chi', malaj junok mach syal sjuani, malaj pax junok mach syal yak'anoch xicul."
        },
        {
            "number": "16",
            "text": "Ha Dios, yak'naccan sti' t'a winhaj Abraham yet' t'a yinhtilal chi'. Max yal-laj t'a Slolonel Dios chi': Ha juntzanh heb' inhtilal, manh xchioc. Yujto manh tzijtumoc heb' yinhtilal b'aj yalnac. Palta yalnac icha tik: Ha inhtilal, xchi. Yujto junnhej wal jun yinhtilal winhaj Abraham chi' b'aj yalnac, aton Cristo."
        },
        {
            "number": "17",
            "text": "Aton jun tik tzin nib'ej swalb'at t'ayex to ha Dios yak'nac strato yet' winhaj Abraham chi', sch'oxannac to yowalil ol elk'ochoc. Ayxo 430 ab'il yak'annaccan strato chi', ichato chi' ix ak'ji ley Moisés. Palta maj juwoclaj jun trato chi' yuj jun ley chi'. Ha jun tas alb'ilcan yuj Dios ayic yak'annaccan sti' chi', maj ek'laj yuj jun ley chi'."
        },
        {
            "number": "18",
            "text": "Q'uinaloc yujnhej sk'anab'ajan jun ley chi' heb' tz'elk'och jun tas ijanoch yak'an Dios chi' t'a heb', tato icha chi', manh yujoc am yak'ancan sti' Dios chi' ix yalancan t'a heb'. Palta a sti' Dios yak'naccan t'a winhaj Abraham chi' to tonhej ol siej jun chi' t'a heb'."
        },
        {
            "number": "19",
            "text": "Palta ¿tas yopisio jun ley chi' tze na'a? Ha jun ley chi' ak'b'il yic wach' scheclajel smul junjun anima. Aynhej ton yopisio jun ley chi', masanto ix jawi jun yinhtilal winhaj Abraham chi', aton t'a jun chi' yak'naccan sti' Dios chi'. Ha heb' ángel alannaccan jun ley chi', haxo winhaj Moisés ak'annac k'axpaj t'a heb' anima."
        },
        {
            "number": "20",
            "text": "Palta a ticnaik, manhxo yowaliloc ay junok mach tz'och sb'oumaloc yaj heb' anima yet' Dios, yujto junnhej mach yak'naccan sti', aton Dios, junnhej toni."
        },
        {
            "number": "21",
            "text": "Palta a ley Moisés chi', manh yajk'oloc sb'a yet' juntzanh tas yalnaccan Dios, ayic yak'annaccan sti' t'ayonh. Q'uinaloc ay junok ley syal yak'an ko k 'inal tato sco k'anab'ajej, tzam yal Dios chi' to malaj ko mul t'a yichanh."
        },
        {
            "number": "22",
            "text": "Palta syal t'a Slolonel Dios chi' to a masanil anima, ayek' t'a yol sk'ab' chukal. Icha chi' syalcani yic wach' a heb' tz'ak'anoch Jesucristo t'a sk'ool, syal schaan jun k 'inal heb' altab'ilcan yuj Dios."
        },
        {
            "number": "23",
            "text": "Ayic manto ja jun mach skak'och t'a ko k'ool, ay onhto ek' t'a yalanh jun ley chi'. Ichato yamb'il onh yuj jun ley chi' masanto ix checlaj jun mach skak'och t'a ko k'ool chi'."
        },
        {
            "number": "24",
            "text": "Yujto a jun ley chi', ay yopisio onh scuchb'ani masanto ix ja Cristo. Axo ticnaik, wach' onh t'a yichanh Dios, yujto skak'och Cristo t'a ko k'ool."
        },
        {
            "number": "25",
            "text": "Ha ticnaik, manhxo onh ayoc och t'a yol sk'ab' jun cuchb'annac onh chi', yujto ayxo och Cristo t'a ko k'ool."
        },
        {
            "number": "26",
            "text": "Yujnhej to tzeyak'och Cristo Jesús t'a he k'ool qued'oc, yuj chi' yuninal exxo Dios, junxonhej eyaj yet' Cristo he masanil qued'oc."
        },
        {
            "number": "27",
            "text": "Ha jantac onh tzonh ak'ji bautizar t'a yic Cristo, junxonhej tzonh aj yet'oc, axonhej sb'eyb'al Cristo chi' sco chaoch t'a quib'anh ko b'eyb'alani."
        },
        {
            "number": "28",
            "text": "Manhxa yelk'ochi tato israel onh, mato maay. Wach'chom checab' caji, ma munil quic ko b'a, wach'chom winak, ma ix, manhxa yelk'ochi, yujto junxonhej caj ko masanil yet' Cristo Jesús. Icha wal to junxonhej animail caj ko masanil."
        },
        {
            "number": "29",
            "text": "Yujto yic exxo Cristo, yuj chi' yinhtilal exxo winhaj Abraham chi' qued'oc. Axo tas yalnaccan Dios to ol yak' t'ayonh ol he cha qued'oc."
        }
    ]
}