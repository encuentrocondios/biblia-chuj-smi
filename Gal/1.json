{
    "chapter": "1",
    "verses": [
        {
            "number": "1",
            "text": "A in Pablo in tic, schecab' in Jesucristo. Manhoc junoc anima ay in schecab'. Anhejtona', manhoc junoc anima ak'jinac vopisio tic. A val Jesucristo chi' ak'jinac d'ayin yed' co Mam Dios, aton jun ak'jinacxi pitzvoc Jesucristo d'a scal eb' chamnac."
        },
        {
            "number": "2",
            "text": "A in tic yed' masanil eb' cuk'tac ayek' ved'oc, sco tz'ib'ejb'at jun co carta tic d'ayex ex creyente d'a junjun iglesia d'a yol yic Galacia."
        },
        {
            "number": "3",
            "text": "Aocab' co Mam Dios yed' Cajal Jesucristo syak' svach'k'olal yed' sjunk'olal d'ayex ta'."
        },
        {
            "number": "4",
            "text": "A Jesucristo, yak'nac cham sb'a yic tzul yik'canel co mul. Icha chi' ix yutej onh scolanel d'a yol sk'ab' chucal d'a yolyib'anhq'uinal tic, yujto icha chi' sgana Dios, aton co Mam yaji."
        },
        {
            "number": "5",
            "text": "Yuj chi', calec vach' lolonel d'a Dios d'a masanil tiempo. Amén."
        },
        {
            "number": "6",
            "text": "Tzin och q'uelan eyuuj, yujto elanhchamel van eyactancan Dios, aton ix onh avtan yuj svach'k'olal Cristo. Yujto a ticnaic, van eyak'anoch e pensar d'a junxo ab'ix yic colnab'il ch'oc tz'alji d'ayex."
        },
        {
            "number": "7",
            "text": "Palta malaj junocxo ab'ix yic colnab'il chi'. Ay eb' sgana sq'uexan svayanhil yab'ixal Cristo yic svach' somchajel e pensar."
        },
        {
            "number": "8",
            "text": "Palta ek'nac onhxo calel vach' ab'ix yic colnab'il chi' d'ayex. Axo ticnaic, tato ay junoc mach tz'ek' yalel junocxo ch'oc k'ayb'ub'al, vach'chom a in tic, ma junoc ángel scot d'a satchaanh tzul alanoc, cotocab' yoval sk'ool Dios d'a yib'anh."
        },
        {
            "number": "9",
            "text": "Icha vutejnac valancan d'ayex junel, icha chi' svutej valanxib'at d'ayex ticnaic. Tato ay junoc mach tzek' alanel junocxo k'ayb'ub'al manh lajanoc yed' jun e chanacxo, cotocab' yoval sk'ool Dios d'a yib'anh."
        },
        {
            "number": "10",
            "text": "Ayic svalanb'at juntzanh tic d'ayex, ¿tom in gana ste tzalaj junoc anima ved' e naani? Maay, anhej Dios in gana stzalaj ved'oc. Manh jab'oc tzin na' to stzalaj eb' ved'oc. Q'uinaloc a eb' anima in gana stzalaj ved'oc, manh in schecab'oc am Cristo syal chi'."
        },
        {
            "number": "11",
            "text": "Ex vuk'tac ex vanab', tzin nib'ej tzeyojtaquejel junxo sval tic. A jun vach' ab'ix yic colnab'il sval tic, manh yicoc anima."
        },
        {
            "number": "12",
            "text": "Manhoc d'a junoc anima in chanac, ma in k'ayb'ejnac, yujto anhej val Jesucristo ak'jinac vojtaquejeli."
        },
        {
            "number": "13",
            "text": "Eyab'nacxo chajtil vutejnac in b'a d'a yalanhtaxo, ayic vak'annac och in b'a d'a sk'ayb'ub'al eb' vetisraelal. Nivan val yaelal vak'nac och d'a yib'anh eb' yicxo Dios. Vak'nac val vip in satanel eb'."
        },
        {
            "number": "14",
            "text": "A d'a sk'ayb'ub'al eb' vetchonhab' chi', a innhej te jelan in d'a yichanh eb' lajan in q'uinal yed'oc, yujto vak'nac val och in pensar d'a sk'ayb'ub'al eb' co mam quicham."
        },
        {
            "number": "15",
            "text": "Palta ayic manto in alji, a Dios sik'jinac inxo eli. Yuj svach'k'olal yavtejnac in och yicoc. Axo yic ix k'och stiempoal icha tas nab'il yuuj,"
        },
        {
            "number": "16",
            "text": "ix yak'an vojtaquejel Yuninal, yic vach' tzek' valel yab'ixal colnab'il d'a e cal a ex manh ex israeloc tic. Slajvi chi', malaj junoc mach b'aj in k'anb'ej tas vach' tzin k'ulej."
        },
        {
            "number": "17",
            "text": "Manh in xid'nacocpaxek' d'a Jerusalén in k'umej eb' b'ab'laj ochnac schecab'oc Cristo d'a vichanh. Palta elanhchamel b'at in can d'a yol yic Arabia. Slajvi chi', in k'ochxi d'a chonhab' Damasco."
        },
        {
            "number": "18",
            "text": "Ato d'a yoxil ab'il b'at in d'a Jerusalén, yic b'at vil vinhaj Pedro, 15 k'ual ek' in yed' vinh."
        },
        {
            "number": "19",
            "text": "Manhxa junocxo eb' schecab' Cristo in k'umej ta', anhej vinhaj Jacobo, vinh yuk'tac sb'a yed' Cajal Jesús in k'umej."
        },
        {
            "number": "20",
            "text": "D'a yichanh Dios svalb'at jun tic d'ayex, te yel tas sval tic."
        },
        {
            "number": "21",
            "text": "Slajvi vek' d'a Jerusalén chi', in b'at d'a yol yic Siria yed' d'a yol yic Cilicia."
        },
        {
            "number": "22",
            "text": "Axo eb' yicxo Cristo ay d'a yol yic Judea, manto in yojtacoclaj eb'."
        },
        {
            "number": "23",
            "text": "Tonhejanto tz'alji yab' eb': A jun vinh ak'jinac och co yaelal d'a yalanhtaxo, aton vinh snib'ejnac satanel jun k'ayb'ub'al chab'ilxo cuuj, a ticnaic, a vinh tzek' alanxiel yab'ixal, xchi eb' vuuj."
        },
        {
            "number": "24",
            "text": "Yuj chi', yal vach' lolonel eb' d'a Dios smasanil vuuj."
        }
    ]
}