{
    "chapter": "2",
    "verses": [
        {
            "number": "1",
            "text": "14 ab'ilxo chi', ichato chi' in b'atxi t'a Jerusalén chi', yet' winhaj Bernabé, ajun pax winhaj Tito b'at qued'oc."
        },
        {
            "number": "2",
            "text": "B'at in ta', yujto sch'ox Dios t'ayin to yowalil tzin b'ati. Ayic in k'och ta', a eb' scuchb'an eb' creyente, smolb'ej sb'a eb' ved'oc. Ata' val t'a eb' sch'ocoj chajtil yaj jun wach' ab'ix yic colnab'il svalel t'a skal eb' manh israeloc chi'. Icha chi' vutej in b'a, talaj nab'anhej vixtej in b'a in munlaji."
        },
        {
            "number": "3",
            "text": "Axo winhaj Tito chi', aton winh ajun ved'oc, wach'chom griego winh, palta manh ak'b'iloc pural winh yak'ji circuncidar."
        },
        {
            "number": "4",
            "text": "Yel toni, ay juntzanh eb' syaloch sb'a creyenteal, snib'ej eb' to ak'ji circuncidar winhaj Tito chi'. Palta a eb' chi', elk'altac och eb' t'a co cal, tonhej smaclej yil eb' chajtil tz'aj quel t'a yalanh ley Moisés yuj Cristo Jesús. Yujto snib'ej eb' tzonh canxi t'a yalanh jun ley chi'."
        },
        {
            "number": "5",
            "text": "Palta maj co k'anab'ajej tas yal eb' chi', yujto malaj co gana sq'uexchaj jun wach' ab'ix te yel b'aj ix eyak'och e k'ool."
        },
        {
            "number": "6",
            "text": "Palta a eb' cuchb'um yaj t'a eb', manhxa junocxo checnab'il yak' eb' t'ayin. Maj in na'a tato niwan yopisio eb', yujto ha t'a sat Dios, lajan onnhej co masanil."
        },
        {
            "number": "7",
            "text": "Malaj tas yal eb' t'ayin, yujto nachajel yuj eb' to ha Dios ak'jinac vopisio valanel wach' ab'ix yic colnab'il t'a skal eb' manh israeloc, icha ajnac yak'ji yopisio winhaj Pedro yalanel wach' ab'ix yic colnab'il chi' t'a skal eb' israel."
        },
        {
            "number": "8",
            "text": "Ha Dios ix yamk'ab'an winhaj Pedro chi' t'a skal eb' israel, anhejtona', A' ix in yamk'ab'an t'a skal eb' manh israeloc."
        },
        {
            "number": "9",
            "text": "Axo winhaj Jacobo, winhaj Pedro yet' winhaj Juan, yel ton val niwan yelk'och eb' winh t'a sat eb' creyente t'a Jerusalén chi', ix nachajel yuj eb' winh to ha Dios ak'jinac jun vopisio tik yuj swach'k'olal, yuj chi' co yamlaj co k'ab' yet' eb' winh yet' winhaj Bernabé. Icha chi' yutej eb' winh sch'oxani to sgana eb' winh tzonh b'at t'a skal eb' manh israeloc, yacb'an van smunlaj pax eb' winh t'a skal eb' quetisraelal."
        },
        {
            "number": "10",
            "text": "Anhej jun yal eb' winh t'ayonh to sco nacot eb' meb'a'. Palta a jun chi', toxon in gana tzin k'ulej."
        },
        {
            "number": "11",
            "text": "Palta ayic yulek' winhaj Pedro t'a Antioquía, in tumej winh t'a yichanh eb' smasanil, yujto manh wach'oc yutej sb'a winh."
        },
        {
            "number": "12",
            "text": "Yujto ayic sk'ochnaj winh, sva winh yet' eb' creyente manh israeloc. Palta haxo yic sk'och juntzanh eb' schecab' winhaj Jacob t'a Antioquía chi', yik'anel sb'a winh, majxo valaj winh yet' eb' manh israeloc chi', yujto xiv winh t'a juntzanh eb' aytooch spensar t'a ley Moisés."
        },
        {
            "number": "13",
            "text": "Axo juntzanhxo eb' israel creyentexo, sb'eyb'alej sb'eyb'al winhaj Pedro chi' eb'. Chab' sat yutej sb'a eb' yet' winh. Yed' pax winhaj Bernabé, chab'sat yutej pax sb'a winh yet' eb'."
        },
        {
            "number": "14",
            "text": "Palta wila'' to manh wach'oc yutej sb'a eb' icha syal jun wach' ab'ix te yel, yuj chi' val t'a winhaj Pedro chi' t'a yichanh eb' creyente smasanil: Ha ach tik, israel ach, palta ina lajan a b'eyb'al yet' eb' manh israeloc chi'. Manh lajanoc tzutej a b'eyb'al icha sb'eyb'al eb' quetisraelal. Yuj chi', ¿tas yuj tzak' pural eb' manh israeloc chi', yic lajan syutej sb'eyb'al eb' yet' eb' quetisraelal tik? xin chi t'a winh."
        },
        {
            "number": "15",
            "text": "Ha onh tik, yinhtilal onh israel. Yuj chi', ichato manh onh ajmuloc icha eb' manh israeloc."
        },
        {
            "number": "16",
            "text": "Palta cojtac to malaj junok mach tz'och wach'il t'a yichanh Dios yujnhej to sk'anab'ajej ley Moisés. Palta anhej eb' tz'ak'anoch Jesucristo t'a sk'ool wach' t'a yichanh Dios chi'. Anhejtona' onh pax tik, scak' paxoch Jesucristo chi' t'a co k'ool eyed'oc, yic wach' onh t'a yichanh. Yujnhej cak'anoch Cristo chi' t'a co k'ool, wach' onh t'a yichanh Dios, manh yujoc co k'anab'ajan ley Moisés chi'. Yujto malaj junok mach wach' t'a yichanh Dios yujnhej sk'anab'ajan tas syal jun ley chi'."
        },
        {
            "number": "17",
            "text": "Co gana to yuj Cristo syal Dios to wach' onh t'a yichanh. Yuj chi', scheclajeli to a onh co masanil israel onh tik ay pax co mul. Palta ¿tom a Cristo tzonh ak'anoch chukal chi'? Maay."
        },
        {
            "number": "18",
            "text": "Toxo ix vala' to manhxalaj yopisio jun ley chi'. Q'uinaloc svala' to tzato ochxi yopisio, scheclajelta to a in van yoch in mul."
        },
        {
            "number": "19",
            "text": "Ha ticnaic, ichato chamnac onh t'a ley Moisés chi'. Yuj jun ley chi', ichato chamnac onh, yic wach' pitzan onhxo t'a yichanh Dios."
        },
        {
            "number": "20",
            "text": "Ha ticnaic, ha t'a yichanh Dios, d'unhb'ab'il onh q'ue t'a te' culus yet' Cristo. Yuj chi' manhxo onh pitzanoc ticnaic. Aton Cristo pitzan yajoch t'ayonh. Ha tas sco k'ulej ticnaic, sco k'ulej yuj cak'an och Cristo Yuninal Dios t'a co k'ool. Sch'oxnac val to xajan onh yuj, yujto yak'naccham sb'a cuuj."
        },
        {
            "number": "21",
            "text": "Manh vanoc valan t'ayex to nab'anhej sch'oxnac swach'k'olal Dios t'ayonh. Q'uinaloc tato yujto sco k'anab'ajej ley Moisés syalan Dios to wach' onh t'a yichanh, nab'anhej am ix cham Cristo chi' cuuj."
        }
    ]
}