{
    "chapter": "4",
    "verses": [
        {
            "number": "1",
            "text": "Ayic slolon winhaj Samuel chi', haxo masanil eb' chonhab' smaclej wal eb' yab'i. Ha t'a jun pekti’ chi' ix smolb'ej sb'a eb' filisteo, yic syak'an oval eb' yet' eb' israel, ix sb'oanq'ue scampamento eb' t'a Afec. Yuj chi' ix smolb'ejpax sb'a eb' israel chi', ix och eb' smac sat eb', ix sb'oanq'ue scampamento eb' t'a slak'anil Eben-ezer."
        },
        {
            "number": "2",
            "text": "Ix sb'oanoch sb'a eb' filisteo chi' t'a yichanh eb' israel chi' yuj yak'an oval eb'. Ix ak'ji ganar eb' israel yuj eb', ay am 4 miloc eb' ix chami."
        },
        {
            "number": "3",
            "text": "Ayic ix jax eb' israel t'a scampamento, ix yalan eb' yichamtac vinaquil chonhab': ¿Tas wal yuj ix onh yak'och Jehová t'a yol sk'ab' eb' filisteo tik? B'at quiq'ek te' scaxail strato Jehová ayek' t'a Silo, yic wach' sb'at Jehová qued'oc t'a oval, tzonh colji yuj t'a eb' ajk'ol chi', xchi eb'."
        },
        {
            "number": "4",
            "text": "Yuj chi' ix yak'b'at juntzanh checab' eb' t'a Silo yic b'at yik'ancot te' scaxail strato Jehová Yajal t'a Smasanil eb', aton jun sch'ox stziquiquial t'a snanhal chavanh querubín t'a yib'anh te' caxa chi'. Ayic ix yik'ancot te' caxa chi' eb', tzak'anoch winhaj Ofni yet' winhaj Finees yuninal winhaj Elí t'a spatic te'."
        },
        {
            "number": "5",
            "text": "Ayic ix k'och te' t'a scampamento eb', ix te tzalaj eb' smasanil, ix ib'xi wal lum lum yuj yel yav eb'."
        },
        {
            "number": "6",
            "text": "Ayic ix yab'an eb' filisteo yel yav eb' chi' t'a tzalajk'olal, ix yalan eb': ¿Tas yuj ste avaj eb' hebreo t'a scampamento? xchi eb'. Axo ix yab'an eb' to a te' scaxail strato Jehová chi' ix k'ochi."
        },
        {
            "number": "7",
            "text": "Ix te xivq'ue eb', ix yalan eb' t'ay junjun: Ix k'och sDiosal eb' t'a yol scampamento, ¿tas ol aj tiknaik? Ob'iltac onh. Mantalaj b'aj tzuji jun tik t'ayonh."
        },
        {
            "number": "8",
            "text": "Ob'iltac onh, ¿mach ol onh colan t'a juntzanh dios te ay smay chi'? Aton eb' ix satanel eb' aj Egipto t'a tzinan lu'um yet' juntzanh yaelal."
        },
        {
            "number": "9",
            "text": "Ha tiknaik jun, co tek'b'ejec co b'a, caq'ek wal quip cak'an oval, yic wach' max onh kan t'a yol sk'ab' eb' hebreo tik icha ix aj eb' t'a yol co k'ab', xchi eb'."
        },
        {
            "number": "10",
            "text": "Ixlajwi chi', ix och eb' filisteo yak' oval yet' eb' israel chi', haxo ix aji, ix ak'ji ganar eb' israel chi', ix b'at eb' elelal t'a spat. Te tzijtum eb' ix chami, ay am 30 miloc eb'."
        },
        {
            "number": "11",
            "text": "Ix yik'ancanek' te' scaxail strato Dios eb' filisteo chi', ix smilancham winhaj Ofni eb' yet' winhaj Finees chi', aton eb' yuninal winhaj Elí."
        },
        {
            "number": "12",
            "text": "Ay jun winh soldado t'a yinhtilal Benjamín ix yak' ganar yel t'a skal oval chi', ix javi winh t'a chonhab' Silo t'a jun k'u chi', nhik'chimtac spichul winh, ayq'ue pococ t'a sjolom winh yuj sch'oxanel scusk'olal."
        },
        {
            "number": "13",
            "text": "Axo ix javi winh, k'ojanem winhaj Elí t'a sk'ojnub' t'a ti' b'e smaclan junok ab'ix, yujto ayoch winh t'a ilk'olal yuj te' scaxail strato Dios. Axo ix javi jun winh soldado chi', ix och ijan winh yalan t'a eb' chonhab' tas van yuji. Ayic ix yab'an jun chi' eb', ix q'ue nhilnaj eb' yel yav."
        },
        {
            "number": "14",
            "text": "Ayxo 98 ab'il sk'inal winhaj Elí chi', maxtzac yal-laj yilan winh. Ayic ix yab'an winh yel yav eb' anima chi', ix sk'anb'an winh: --¿Tas yaj juntzanh anima tz'el yav chi'? xchi winh. Axo jun winh soldado chi' yelk'olal sk'och b'aj ayek' winh chi'."
        },
        {
            "number": "15",
            "text": "Ix yalan winh: --In petoj t'a skal oval, elelal ix aj in coti, xchi winh soldado chi'. Ix yalan winhaj Elí chi' t'a winh: --¿Tas wal ix uji? xchi winh."
        },
        {
            "number": "16",
            "text": "Ix yalan winh soldado chi': --Ix onh el t'a eb' filisteo, manh jantacoc anima ix cham t'a co cal. Ix champax eb' winh uninal schavanhil, haxo te' scaxail strato Dios, ix yik'canb'at te' eb' winh filisteo chi', xchi winh."
        },
        {
            "number": "17",
            "text": "Ayic ix yab'an winhaj Elí tas ix aj te' scaxail strato Dios chi', ix b'at pak'naj winh t'a spatic sk'ojnub' t'a sti' spuertail chonhab' chi', ix k'occhaj sb'aquil sjaj winh, yujto al snivanil winh, te icham vinacxo pax winh, yuj chi' ix cham winh. 40 ab'il ix yak' yajalil winh t'a Israel."
        },
        {
            "number": "18",
            "text": "Axo ix yalib' winh, ix yetb'eyum winhaj Finees, toxo tz'alji yune' ix, yuj chi' ayic ix yab'an ix to ix ik'jib'at te' scaxail strato Dios, ix champax winh yalib' ix yet' winh yetb'eyum ix, ix cot syail sk'ol ix, ix alji yune' ix chi'."
        },
        {
            "number": "19",
            "text": "Ayic ix yilan eb' ix tz'ilan b'o sk'ol ix chi' to van scham ix, ix yalan eb' t'a ix: Manh ach xivoc, yujto vinac unin une' tik, xchi eb' ix, palta majxo tak'voclaj ix, ichato maxtzac yab' ix."
        },
        {
            "number": "20",
            "text": "Ha jun unin chi' Icabod, ix yak' ix sb'iej, ix yalan ix: Ha tiknaik ix ik'jiek' sb'inajnaquil Israel, xchi ix. Yujto ix ik'jib'at te' scaxail strato Dios, ix champax winh yalib' ix yet' winh yetb'eyum ix."
        },
        {
            "number": "21",
            "text": "Yuj chi' ix yalan ix: Ix ik'jiek' sb'inajnaquil Israel, xchi ix, yujto ix ik'jicanb'at te' scaxail strato Jehová."
        }
    ]
}