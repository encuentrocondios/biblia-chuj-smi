{
    "chapter": "15",
    "verses": [
        {
            "number": "1",
            "text": "Ay jun k'ual ix yal vinhaj Samuel t'a vinhaj Saúl icha tik: --Ha Jehová ix in checani ayic ix ach in sik'ancanoch reyal t'a Israel aton schonhab'. Yuj chi' cha ab' tas syal Jehová t'ayach."
        },
        {
            "number": "2",
            "text": "Ha Jehová Yajal t'a Smasanil tz'alan icha tik: Ol vak'och yaelal t'a yib'anh eb' amalecita yujto yak'nac oval eb' yet' eb' israel ayic scotnac eb' t'a Egipto."
        },
        {
            "number": "3",
            "text": "Yuj chi' ol ach b'at ak' oval yet' eb', tza satel eb' yet' tastac ay t'a eb', malaj junok makan b'aj tz'ok' a k'ool. Tza milcham masanil eb' vinac, eb' ix ix, eb' unin yet' eb' ato yalji yet' pax nok' vacax, nok' calnel, nok' camello yet' nok' b'uru, tza satel smasanil, xchi Jehová, xchi vinh t'a vinh."
        },
        {
            "number": "4",
            "text": "Ix smolb'ej eb' soldado vinhaj Saúl chi', ix sayan yil eb' vinh t'a Telaim. Ay 10 mil eb' soldado t'a yinhtilal Judá yet' 200 mil eb' yic juntzanhxo yinhtilal Israel."
        },
        {
            "number": "5",
            "text": "Ixlajwi chi', ix b'at vinhaj Saúl chi' t'a chonhab' Amalec, ix b'at sk'ub'anel sb'a vinh yet' eb' soldado t'a yol jun taquinh melem."
        },
        {
            "number": "6",
            "text": "Ix yalanb'at vinh t'a eb' quenita: --Elanhec t'a skal eb' amalecita, yic manh ol ex in satel yet' eb', yujto ok'nac e k'ool t'a eb' quetisraelal ayic sjavinac eb' t'a tik, ayic spetoj eb' t'a Egipto, xchib'at vinh t'a eb'. Elanhchamel ix yiq'uel sb'a eb' quenita chi' t'a skal eb' amalecita chi'."
        },
        {
            "number": "7",
            "text": "Ix k'och vinhaj Saúl chi' yak' oval yet' eb' amalecita chi', ix schaanel yich vinh t'a Havila, masanto ix k'och vinh t'a Shur t'a smojonalxo Egipto t'a stojolal b'aj sjavi k'u. Ix ak'ji ganar eb' amalecita chi' yuj eb'."
        },
        {
            "number": "8",
            "text": "Ix syamancot vinhaj Agag eb', aton vinh sreyal eb' amalecita chi'. Pitzan vinh ix syaman vinh eb'. Axo masanil juntzanhxo eb' amalecita, ix miljicham eb'."
        },
        {
            "number": "9",
            "text": "Palta a vinhaj Saúl chi' yet' eb' soldado, maj smilchamlaj vinhaj Agag chi' eb'. Maj smilpaxchamlaj nok' vacax eb' te wach', nok' calnel, nok' yunetac vacax te b'ak'uech, nok' yunetac calnel yet' juntzanhocxo tastac te ay stojol. Axo masanil tas malaj val yelk'ochi, ix satel eb' smasanil."
        },
        {
            "number": "10",
            "text": "Ix yalan Jehová t'a vinhaj Samuel icha tik:"
        },
        {
            "number": "11",
            "text": "Scus in k'ool yujto ix vak'och vinhaj Saúl tik reyal, yujto tzin spatiquejcanel vinh, maj sk'anab'ajej vinh tas ix vala', xchi t'a vinh. Ix cus sk'ool vinhaj Samuel, yuj chi' pilan ak'val ix lesalvi vinh t'a Jehová."
        },
        {
            "number": "12",
            "text": "Axo t'a junxo q'uinhib'alil, te ak'valto ix b'at vinh yil vinhaj Saúl chi'. Palta haxo ix alchaj t'a vinh to ix b'at vinhaj Saúl chi' t'a Carmel. Ata' ix sb'oq'ue jun monumento vinh yuj yik'anchaanh sb'a. Ixlajwi chi' ix b'at vinh t'a Gilgal."
        },
        {
            "number": "13",
            "text": "Yuj chi' ix b'at vinhaj Samuel chi' ta'. Axo ix k'och vinh, ix yalan vinhaj Saúl chi' t'a vinh icha tik: --Yak'ocab' svach'k'olal Jehová t'a ib'anh. Toxo ix in k'anab'ajej tas ix yala', xchi vinh."
        },
        {
            "number": "14",
            "text": "--¿Tas yaj nok' calnel yet' nok' vacax svab' yok' chi'? xchi vinhaj Samuel chi'."
        },
        {
            "number": "15",
            "text": "--Ha t'a chonhab' Amalec ix cot nok', yujto a val nok' calnel te wach' ix yik'cot eb' soldado yet' nok' vacax yic ol och silab'il t'a Jehová co Diosal. Axo masanil juntzanhxo, ix co sateli, xchi vinh."
        },
        {
            "number": "16",
            "text": "--Numan tzach aji. Ol val t'ayach tas ix yal Jehová t'ayin t'a q'uiq'ui t'ak'val, xchi vinhaj Samuel chi'. --Al an, xchi vinh."
        },
        {
            "number": "17",
            "text": "Ix yalan vinhaj Samuel chi' t'a vinh icha tik: --Ha t'a yalanhtaxo malaj elk'och a naani, palta ach och yajalil t'a masanil yinhtilal Israel. Ha Jehová ix ach ak'anoch sreyaloc co chonhab' tik."
        },
        {
            "number": "18",
            "text": "Ach schecanpaxb'at a satel juntzanh eb' amalecita malaj svach'il tas sk'ulej yet' masanil tastac ay t'a eb'."
        },
        {
            "number": "19",
            "text": "¿Tas yuj maj a k'anab'ajej tas ix yal Jehová t'ayach, ina to ix ik'cot tastac t'a eb' ajk'ol chi'? Te chuc tas ix a k'ulej t'a yichanh Jehová, xchi vinh."
        },
        {
            "number": "20",
            "text": "Ix tak'vi vinhaj Saúl chi': --Maay, ix in k'anab'ajej tas ix yala', ix in xid'eq'ui, ix in k'anab'ajej tas ix schec in k'ulej. Ix vik'cot vinhaj Agag sreyal eb' amalecita chi', ix in satanel masanil eb' anima ta'."
        },
        {
            "number": "21",
            "text": "Axo eb' soldado ix ik'ancot nok' scalnel eb' yet' nok' vacax wach' t'a skal nok' to yovalil satjieli. Ix yik'ancot nok' eb', yic tz'ak'chaj nok' silab'il t'a Jehová co Diosal t'a Gilgal tik, xchi vinh."
        },
        {
            "number": "22",
            "text": "Ix yalanxi vinhaj Samuel chi': Ste stzalaj Jehová tato sco k'anab'ajej tas syala', t'a yichanh juntzanh silab' sco nhustz'a t'ay. Yel xo te wach' tato sco cha cab' tas syala', t'a yichanh pax sco nhustz'a xepual nok' calnel t'ay."
        },
        {
            "number": "23",
            "text": "Tato sco pitej co b'ha t'a Jehová, lajan co mul icha smul eb' naumel lolonel. Tato squik'chaanh co b'a, max co k'anab'ajej tas syala', lajan val co mul icha smul eb' tz'em cuman t'a comon dios. Yujto ix a patiquejel tas ix yal Jehová, yuj chi' ol ach spatiquejpaxel yet' a reyal tik, xchi vinh."
        },
        {
            "number": "24",
            "text": "Ix tak'vi vinhaj Saúl chi', ix yalan vinh: --Yel toni, ix och in mul, maj in k'anab'ajej tas ix yal Jehová yet' tas ix al t'ayin, yujto ix in xiv t'a eb' soldado ajun ved'oc, ix in cha vab' tas ix yal eb'."
        },
        {
            "number": "25",
            "text": "Elocab' t'a a k'ool to tzin ak' nivank'olal yuj in mul ix ochi, meltzajanh ved'oc tzonh och ejmelal t'a yichanh Jehová, xchi vinh."
        },
        {
            "number": "26",
            "text": "--Manh ol in meltzajlaj ed'oc, yujto ix a patiquejel tas ix yal Jehová, yuj chi' ol ach yiq'uel t'a reyal t'a co chonhab' Israel tik, xchi vinhaj Samuel chi'."
        },
        {
            "number": "27",
            "text": "Axo yic ix meltzaj vinhaj Samuel chi' yalani, ix och yub'naj vinhaj Saúl chi' t'a sti' spichul vinh, ix nhik'chaj yuj vinh."
        },
        {
            "number": "28",
            "text": "Yuj chi' ix yal vinhaj Samuel chi' t'a vinh icha tik: --Icha val ix utej a nhik'chitan in pichul tik, icha chi' ol yutej Jehová yik'anel opisio t'a reyal t'a yol a k'ab', ol yak'anoch t'a yol sk'ab' junxo quetchonhab' ek'to wach' t'a ichanh."
        },
        {
            "number": "29",
            "text": "Yovalil ol elk'och jun tik, yujto a Jehová squik'chaanh a onh israel onh tik, malaj b'aj syesej, malaj b'aj sq'uex spensar ichoc anima, xchi vinh."
        },
        {
            "number": "30",
            "text": "Ix yalan vinhaj Saúl chi' --Yeltoni ix och in mul, palta elocab' t'a a k'ol tzach meltzaj ved'oc yic ay velk'och t'a yichanh eb' yajalil co chonhab' yet' t'a yichanh eb' quetchonhab' smasanil. Meltzajanh ved'oc, tzonh och ejmelal t'a Jehová co Diosal, xchi vinh."
        },
        {
            "number": "31",
            "text": "Yuj chi' ix meltzaj vinhaj Samuel chi' yet' vinh, ix och vinhaj Saúl chi' ejmelal t'a yichanh Jehová."
        },
        {
            "number": "32",
            "text": "Ixlajwi chi', ix yalan vinhaj Samuel chi': --Iq'ueccot vinhaj Agag sreyal eb' Amalec chi' t'a vichanh, xchi vinh. Ix te tzalaj vinhaj Agag chi' ayic ix javi vinh t'a yichanh vinhaj Samuel chi', manhxo ol chamlaj vinh snaani."
        },
        {
            "number": "33",
            "text": "Ix yalan vinhaj Samuel chi' t'a vinh: --Yuj q'uen espada tik tzijtum eb' ix ix, ix kan t'a manh uneal. Icha val ix ajkan eb' ix chi', icha chi' ol aj skan ix a nun, xchi vinh. Maj yak' nivank'olal vinh, ix scotacxicanb'at vinhaj Agag chi' vinh t'a yichanh Jehová t'a Gilgal chi'."
        },
        {
            "number": "34",
            "text": "Ixlajwi chi' ix meltzaj vinh t'a Ramá, ix meltzajpax vinhaj Saúl t'a spat t'a Gabaa."
        },
        {
            "number": "35",
            "text": "Ayic pitzanto vinhaj Samuel chi', majxo b'atlaj vinh yil vinhaj Saúl chi', palta scus vinh yuj vinh. Ix cuspax Jehová yujto ix yak'och vinhaj Saúl sreyaloc Israel."
        }
    ]
}