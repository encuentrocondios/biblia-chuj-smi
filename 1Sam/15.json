{
    "chapter": "15",
    "verses": [
        {
            "number": "1",
            "text": "Ay jun k'ual ix yal vinhaj Samuel d'a vinhaj Saúl icha tic: --A Jehová ix in checani ayic ix ach in sik'ancanoch reyal d'a Israel aton schonhab'. Yuj chi' cha ab' tas syal Jehová d'ayach."
        },
        {
            "number": "2",
            "text": "A Jehová Yajal d'a Smasanil tz'alan icha tic: Ol vak'och yaelal d'a yib'anh eb' amalecita yujto yak'nac oval eb' yed' eb' israel ayic scotnac eb' d'a Egipto."
        },
        {
            "number": "3",
            "text": "Yuj chi' ol ach b'at ak' oval yed' eb', tza satel eb' yed' tastac ay d'a eb', malaj junoc macanh b'aj tz'ok' a k'ool. Tza milcham masanil eb' vinac, eb' ix ix, eb' unin yed' eb' ato yalji yed' pax nok' vacax, nok' calnel, nok' camello yed' nok' b'uru, tza satel smasanil, xchi Jehová, xchi vinh d'a vinh."
        },
        {
            "number": "4",
            "text": "Ix smolb'ej eb' soldado vinhaj Saúl chi', ix sayan yil eb' vinh d'a Telaim. Ay 10 mil eb' soldado d'a yinhtilal Judá yed' 200 mil eb' yic juntzanhxo yinhtilal Israel."
        },
        {
            "number": "5",
            "text": "Ix lajvi chi', ix b'at vinhaj Saúl chi' d'a chonhab' Amalec, ix b'at sk'ub'anel sb'a vinh yed' eb' soldado d'a yol jun taquinh melem."
        },
        {
            "number": "6",
            "text": "Ix yalanb'at vinh d'a eb' quenita: --Elanhec d'a scal eb' amalecita, yic manh ol ex in satel yed' eb', yujto ok'nac e k'ool d'a eb' quetisraelal ayic sjavinac eb' d'a tic, ayic spetoj eb' d'a Egipto, xchib'at vinh d'a eb'. Elanhchamel ix yiq'uel sb'a eb' quenita chi' d'a scal eb' amalecita chi'."
        },
        {
            "number": "7",
            "text": "Ix k'och vinhaj Saúl chi' yak' oval yed' eb' amalecita chi', ix schaanel yich vinh d'a Havila, masanto ix k'och vinh d'a Shur d'a smojonalxo Egipto d'a stojolal b'aj sjavi k'u. Ix ak'ji ganar eb' amalecita chi' yuj eb'."
        },
        {
            "number": "8",
            "text": "Ix syamancot vinhaj Agag eb', aton vinh sreyal eb' amalecita chi'. Pitzan vinh ix syaman vinh eb'. Axo masanil juntzanhxo eb' amalecita, ix miljicham eb'."
        },
        {
            "number": "9",
            "text": "Palta a vinhaj Saúl chi' yed' eb' soldado, maj smilchamlaj vinhaj Agag chi' eb'. Maj smilpaxchamlaj nok' vacax eb' te vach', nok' calnel, nok' yunetac vacax te b'aq'uech, nok' yunetac calnel yed' juntzanhocxo tastac te ay stojol. Axo masanil tas malaj val yelk'ochi, ix satel eb' smasanil."
        },
        {
            "number": "10",
            "text": "Ix yalan Jehová d'a vinhaj Samuel icha tic:"
        },
        {
            "number": "11",
            "text": "Scus in k'ool yujto ix vak'och vinhaj Saúl tic reyal, yujto tzin spatiquejcanel vinh, maj sk'anab'ajej vinh tas ix vala', xchi d'a vinh. Ix cus sk'ool vinhaj Samuel, yuj chi' pilan ak'val ix lesalvi vinh d'a Jehová."
        },
        {
            "number": "12",
            "text": "Axo d'a junxo q'uinhib'alil, te ak'valto ix b'at vinh yil vinhaj Saúl chi'. Palta axo ix alchaj d'a vinh to ix b'at vinhaj Saúl chi' d'a Carmel. Ata' ix sb'oq'ue jun monumento vinh yuj yik'anchaanh sb'a. Ix lajvi chi' ix b'at vinh d'a Gilgal."
        },
        {
            "number": "13",
            "text": "Yuj chi' ix b'at vinhaj Samuel chi' ta'. Axo ix k'och vinh, ix yalan vinhaj Saúl chi' d'a vinh icha tic: --Yak'ocab' svach'k'olal Jehová d'a ib'anh. Toxo ix in k'anab'ajej tas ix yala', xchi vinh."
        },
        {
            "number": "14",
            "text": "--¿Tas yaj nok' calnel yed' nok' vacax svab' yok' chi'? xchi vinhaj Samuel chi'."
        },
        {
            "number": "15",
            "text": "--A d'a chonhab' Amalec ix cot nok', yujto a val nok' calnel te vach' ix yik'cot eb' soldado yed' nok' vacax yic ol och silab'il d'a Jehová co Diosal. Axo masanil juntzanhxo, ix co sateli, xchi vinh."
        },
        {
            "number": "16",
            "text": "--Numan tzach aji. Ol val d'ayach tas ix yal Jehová d'ayin d'a q'uiq'ui d'ak'val, xchi vinhaj Samuel chi'. --Al an, xchi vinh."
        },
        {
            "number": "17",
            "text": "Ix yalan vinhaj Samuel chi' d'a vinh icha tic: --A d'a yalanhtaxo malaj elk'och a naani, palta ach och yajalil d'a masanil yinhtilal Israel. A Jehová ix ach ak'anoch sreyaloc co chonhab' tic."
        },
        {
            "number": "18",
            "text": "Ach schecanpaxb'at a satel juntzanh eb' amalecita malaj svach'il tas sk'ulej yed' masanil tastac ay d'a eb'."
        },
        {
            "number": "19",
            "text": "¿Tas yuj maj a k'anab'ajej tas ix yal Jehová d'ayach, ina to ix ik'cot tastac d'a eb' ajk'ol chi'? Te chuc tas ix a k'ulej d'a yichanh Jehová, xchi vinh."
        },
        {
            "number": "20",
            "text": "Ix tak'vi vinhaj Saúl chi': --Maay, ix in k'anab'ajej tas ix yala', ix in xid'eq'ui, ix in k'anab'ajej tas ix schec in k'ulej. Ix vik'cot vinhaj Agag sreyal eb' amalecita chi', ix in satanel masanil eb' anima ta'."
        },
        {
            "number": "21",
            "text": "Axo eb' soldado ix ik'ancot nok' scalnel eb' yed' nok' vacax vach' d'a scal nok' to yovalil satjieli. Ix yik'ancot nok' eb', yic tz'ak'chaj nok' silab'il d'a Jehová co Diosal d'a Gilgal tic, xchi vinh."
        },
        {
            "number": "22",
            "text": "Ix yalanxi vinhaj Samuel chi': Ste stzalaj Jehová tato sco k'anab'ajej tas syala', d'a yichanh juntzanh silab' sco nhustz'a d'ay. Yel xo te vach' tato sco cha cab' tas syala', d'a yichanh pax sco nhustz'a xepual nok' calnel d'ay."
        },
        {
            "number": "23",
            "text": "Tato sco pitej co b'a d'a Jehová, lajan co mul icha smul eb' naumel lolonel. Tato squik'chaanh co b'a, max co k'anab'ajej tas syala', lajan val co mul icha smul eb' tz'em cuman d'a comon dios. Yujto ix a patiquejel tas ix yal Jehová, yuj chi' ol ach spatiquejpaxel yed' a reyal tic, xchi vinh."
        },
        {
            "number": "24",
            "text": "Ix tak'vi vinhaj Saúl chi', ix yalan vinh: --Yel toni, ix och in mul, maj in k'anab'ajej tas ix yal Jehová yed' tas ix al d'ayin, yujto ix in xiv d'a eb' soldado ajun ved'oc, ix in cha vab' tas ix yal eb'."
        },
        {
            "number": "25",
            "text": "Elocab' d'a a k'ool to tzin ak' nivank'olal yuj in mul ix ochi, meltzajanh ved'oc tzonh och ejmelal d'a yichanh Jehová, xchi vinh."
        },
        {
            "number": "26",
            "text": "--Manh ol in meltzajlaj ed'oc, yujto ix a patiquejel tas ix yal Jehová, yuj chi' ol ach yiq'uel d'a reyal d'a co chonhab' Israel tic, xchi vinhaj Samuel chi'."
        },
        {
            "number": "27",
            "text": "Axo yic ix meltzaj vinhaj Samuel chi' yalani, ix och yub'naj vinhaj Saúl chi' d'a sti' spichul vinh, ix nhik'chaj yuj vinh."
        },
        {
            "number": "28",
            "text": "Yuj chi' ix yal vinhaj Samuel chi' d'a vinh icha tic: --Icha val ix utej a nhik'chitan in pichul tic, icha chi' ol yutej Jehová yik'anel opisio d'a reyal d'a yol a k'ab', ol yak'anoch d'a yol sk'ab' junxo quetchonhab' ek'to vach' d'a ichanh."
        },
        {
            "number": "29",
            "text": "Yovalil ol elk'och jun tic, yujto a Jehová squik'chaanh a onh israel onh tic, malaj b'aj syesej, malaj b'aj sq'uex spensar ichoc anima, xchi vinh."
        },
        {
            "number": "30",
            "text": "Ix yalan vinhaj Saúl chi' --Yeltoni ix och in mul, palta elocab' d'a a k'ol tzach meltzaj ved'oc yic ay velk'och d'a yichanh eb' yajalil co chonhab' yed' d'a yichanh eb' quetchonhab' smasanil. Meltzajanh ved'oc, tzonh och ejmelal d'a Jehová co Diosal, xchi vinh."
        },
        {
            "number": "31",
            "text": "Yuj chi' ix meltzaj vinhaj Samuel chi' yed' vinh, ix och vinhaj Saúl chi' ejmelal d'a yichanh Jehová."
        },
        {
            "number": "32",
            "text": "Ix lajvi chi', ix yalan vinhaj Samuel chi': --Iq'ueccot vinhaj Agag sreyal eb' Amalec chi' d'a vichanh, xchi vinh. Ix te tzalaj vinhaj Agag chi' ayic ix javi vinh d'a yichanh vinhaj Samuel chi', manhxo ol chamlaj vinh snaani."
        },
        {
            "number": "33",
            "text": "Ix yalan vinhaj Samuel chi' d'a vinh: --Yuj q'uen espada tic tzijtum eb' ix ix, ix can d'a manh uneal. Icha val ix ajcan eb' ix chi', icha chi' ol aj scan ix a nun, xchi vinh. Maj yak' nivank'olal vinh, ix scotacxicanb'at vinhaj Agag chi' vinh d'a yichanh Jehová d'a Gilgal chi'."
        },
        {
            "number": "34",
            "text": "Ix lajvi chi' ix meltzaj vinh d'a Ramá, ix meltzajpax vinhaj Saúl d'a spat d'a Gabaa."
        },
        {
            "number": "35",
            "text": "Ayic pitzanto vinhaj Samuel chi', majxo b'atlaj vinh yil vinhaj Saúl chi', palta scus vinh yuj vinh. Ix cuspax Jehová yujto ix yak'och vinhaj Saúl sreyaloc Israel."
        }
    ]
}