{
    "chapter": "15",
    "verses": [
        {
            "number": "1",
            "text": "Ay jun k'ual ix yal winhaj Samuel t'a winhaj Saúl icha tik: --Ha Jehová ix in checani ayic ix ach in sik'ancanoch reyal t'a Israel aton schonhab'. Yuj chi' cha ab' tas syal Jehová t'ayach."
        },
        {
            "number": "2",
            "text": "Ha Jehová Yajal t'a Smasanil tz'alan icha tik: Ol vak'och yaelal t'a yib'anh eb' amalecita yujto yak'nac oval eb' yet' eb' israel ayic scotnac eb' t'a Egipto."
        },
        {
            "number": "3",
            "text": "Yuj chi' ol ach b'at ak' oval yet' eb', tza satel eb' yet' tastac ay t'a eb', malaj junok makan b'aj tz'ok' a k'ool. Tza milcham masanil eb' vinac, eb' ix ix, eb' unin yet' eb' ato yalji yet' pax nok' vacax, nok' calnel, nok' camello yet' nok' b'uru, tza satel smasanil, xchi Jehová, xchi winh t'a winh."
        },
        {
            "number": "4",
            "text": "Ix smolb'ej eb' soldado winhaj Saúl chi', ix sayan yil eb' winh t'a Telaim. Ay 10 mil eb' soldado t'a yinhtilal Judá yet' 200 mil eb' yic juntzanhxo yinhtilal Israel."
        },
        {
            "number": "5",
            "text": "Ixlajwi chi', ix b'at winhaj Saúl chi' t'a chonhab' Amalec, ix b'at sk'ub'anel sb'a winh yet' eb' soldado t'a yol jun taquinh melem."
        },
        {
            "number": "6",
            "text": "Ix yalanb'at winh t'a eb' quenita: --Elanhec t'a skal eb' amalecita, yic manh ol ex in satel yet' eb', yujto ok'nac e k'ool t'a eb' quetisraelal ayic sjavinac eb' t'a tik, ayic spetoj eb' t'a Egipto, xchib'at winh t'a eb'. Elanhchamel ix yiq'uel sb'a eb' quenita chi' t'a skal eb' amalecita chi'."
        },
        {
            "number": "7",
            "text": "Ix k'och winhaj Saúl chi' yak' oval yet' eb' amalecita chi', ix schaanel yich winh t'a Havila, masanto ix k'och winh t'a Shur t'a smojonalxo Egipto t'a stojolal b'aj sjavi k'u. Ix ak'ji ganar eb' amalecita chi' yuj eb'."
        },
        {
            "number": "8",
            "text": "Ix syamancot winhaj Agag eb', aton winh sreyal eb' amalecita chi'. Pitzan winh ix syaman winh eb'. Axo masanil juntzanhxo eb' amalecita, ix miljicham eb'."
        },
        {
            "number": "9",
            "text": "Palta a winhaj Saúl chi' yet' eb' soldado, maj smilchamlaj winhaj Agag chi' eb'. Maj smilpaxchamlaj nok' vacax eb' te wach', nok' calnel, nok' yunetac vacax te b'ak'uech, nok' yunetac calnel yet' juntzanhocxo tastac te ay stojol. Axo masanil tas malaj val yelk'ochi, ix satel eb' smasanil."
        },
        {
            "number": "10",
            "text": "Ix yalan Jehová t'a winhaj Samuel icha tik:"
        },
        {
            "number": "11",
            "text": "Scus in k'ool yujto ix vak'och winhaj Saúl tik reyal, yujto tzin spatiquejcanel winh, maj sk'anab'ajej winh tas ix vala', xchi t'a winh. Ix kus sk'ool winhaj Samuel, yuj chi' pilan ak'val ix lesalvi winh t'a Jehová."
        },
        {
            "number": "12",
            "text": "Axo t'a junxo q'uinhib'alil, te ak'valto ix b'at winh yil winhaj Saúl chi'. Palta haxo ix alchaj t'a winh to ix b'at winhaj Saúl chi' t'a Carmel. Ata' ix sb'oq'ue jun monumento winh yuj yik'anchaanh sb'a. Ixlajwi chi' ix b'at winh t'a Gilgal."
        },
        {
            "number": "13",
            "text": "Yuj chi' ix b'at winhaj Samuel chi' ta'. Axo ix k'och winh, ix yalan winhaj Saúl chi' t'a winh icha tik: --Yak'ocab' swach'k'olal Jehová t'a ib'anh. Toxo ix in k'anab'ajej tas ix yala', xchi winh."
        },
        {
            "number": "14",
            "text": "--¿Tas yaj nok' calnel yet' nok' vacax svab' yok' chi'? xchi winhaj Samuel chi'."
        },
        {
            "number": "15",
            "text": "--Ha t'a chonhab' Amalec ix cot nok', yujto a val nok' calnel te wach' ix yik'cot eb' soldado yet' nok' vacax yic ol och silab'il t'a Jehová co Diosal. Axo masanil juntzanhxo, ix co sateli, xchi winh."
        },
        {
            "number": "16",
            "text": "--Numan tzach aji. Ol val t'ayach tas ix yal Jehová t'ayin t'a q'uiq'ui t'ak'val, xchi winhaj Samuel chi'. --Al an, xchi winh."
        },
        {
            "number": "17",
            "text": "Ix yalan winhaj Samuel chi' t'a winh icha tik: --Ha t'a yalanhtaxo malaj elk'och a naani, palta ach och yajalil t'a masanil yinhtilal Israel. Ha Jehová ix ach ak'anoch sreyaloc co chonhab' tik."
        },
        {
            "number": "18",
            "text": "Ach schecanpaxb'at a satel juntzanh eb' amalecita malaj swach'il tas sk'ulej yet' masanil tastac ay t'a eb'."
        },
        {
            "number": "19",
            "text": "¿Tas yuj maj a k'anab'ajej tas ix yal Jehová t'ayach, ina to ix ik'cot tastac t'a eb' ajk'ol chi'? Te chuk tas ix a k'ulej t'a yichanh Jehová, xchi winh."
        },
        {
            "number": "20",
            "text": "Ix tak'vi winhaj Saúl chi': --Maay, ix in k'anab'ajej tas ix yala', ix in xid'eq'ui, ix in k'anab'ajej tas ix schec in k'ulej. Ix vik'cot winhaj Agag sreyal eb' amalecita chi', ix in satanel masanil eb' anima ta'."
        },
        {
            "number": "21",
            "text": "Axo eb' soldado ix ik'ancot nok' scalnel eb' yet' nok' vacax wach' t'a skal nok' to yowalil satjieli. Ix yik'ancot nok' eb', yic tz'ak'chaj nok' silab'il t'a Jehová co Diosal t'a Gilgal tik, xchi winh."
        },
        {
            "number": "22",
            "text": "Ix yalanxi winhaj Samuel chi': Ste stzalaj Jehová tato sco k'anab'ajej tas syala', t'a yichanh juntzanh silab' sco nhustz'a t'ay. Yel xo te wach' tato sco cha cab' tas syala', t'a yichanh pax sco nhustz'a xepual nok' calnel t'ay."
        },
        {
            "number": "23",
            "text": "Tato sco pitej co b'ha t'a Jehová, lajan co mul icha smul eb' naumel lolonel. Tato squik'chaanh co b'a, max co k'anab'ajej tas syala', lajan val co mul icha smul eb' tz'em cuman t'a comon dios. Yujto ix a patiquejel tas ix yal Jehová, yuj chi' ol ach spatiquejpaxel yet' a reyal tik, xchi winh."
        },
        {
            "number": "24",
            "text": "Ix tak'vi winhaj Saúl chi', ix yalan winh: --Yel toni, ix och in mul, maj in k'anab'ajej tas ix yal Jehová yet' tas ix al t'ayin, yujto ix in xiv t'a eb' soldado ajun ved'oc, ix in cha vab' tas ix yal eb'."
        },
        {
            "number": "25",
            "text": "Elocab' t'a a k'ool to tzin ak' nivank'olal yuj in mul ix ochi, meltzajanh ved'oc tzonh och ejmelal t'a yichanh Jehová, xchi winh."
        },
        {
            "number": "26",
            "text": "--Manh ol in meltzajlaj ed'oc, yujto ix a patiquejel tas ix yal Jehová, yuj chi' ol ach yiq'uel t'a reyal t'a co chonhab' Israel tik, xchi winhaj Samuel chi'."
        },
        {
            "number": "27",
            "text": "Axo yic ix meltzaj winhaj Samuel chi' yalani, ix och yub'naj winhaj Saúl chi' t'a sti' spichul winh, ix nhik'chaj yuj winh."
        },
        {
            "number": "28",
            "text": "Yuj chi' ix yal winhaj Samuel chi' t'a winh icha tik: --Icha val ix utej a nhik'chitan in pichul tik, icha chi' ol yutej Jehová yik'anel opisio t'a reyal t'a yol a k'ab', ol yak'anoch t'a yol sk'ab' junxo quetchonhab' ek'to wach' t'a ichanh."
        },
        {
            "number": "29",
            "text": "Yovalil ol elk'och jun tik, yujto a Jehová squik'chaanh a onh israel onh tik, malaj b'aj syesej, malaj b'aj sq'uex spensar ichoc anima, xchi winh."
        },
        {
            "number": "30",
            "text": "Ix yalan winhaj Saúl chi' --Yeltoni ix och in mul, palta elocab' t'a a k'ol tzach meltzaj ved'oc yic ay velk'och t'a yichanh eb' yajalil co chonhab' yet' t'a yichanh eb' quetchonhab' smasanil. Meltzajanh ved'oc, tzonh och ejmelal t'a Jehová co Diosal, xchi winh."
        },
        {
            "number": "31",
            "text": "Yuj chi' ix meltzaj winhaj Samuel chi' yet' winh, ix och winhaj Saúl chi' ejmelal t'a yichanh Jehová."
        },
        {
            "number": "32",
            "text": "Ixlajwi chi', ix yalan winhaj Samuel chi': --Iq'ueccot winhaj Agag sreyal eb' Amalec chi' t'a vichanh, xchi winh. Ix te tzalaj winhaj Agag chi' ayic ix javi winh t'a yichanh winhaj Samuel chi', manhxo ol chamlaj winh snaani."
        },
        {
            "number": "33",
            "text": "Ix yalan winhaj Samuel chi' t'a winh: --Yuj q'uen espada tik tzijtum eb' ix ix, ix kan t'a manh uneal. Icha val ix ajkan eb' ix chi', icha chi' ol aj skan ix a nun, xchi winh. Maj yak' nivank'olal winh, ix scotacxicanb'at winhaj Agag chi' winh t'a yichanh Jehová t'a Gilgal chi'."
        },
        {
            "number": "34",
            "text": "Ixlajwi chi' ix meltzaj winh t'a Ramá, ix meltzajpax winhaj Saúl t'a spat t'a Gabaa."
        },
        {
            "number": "35",
            "text": "Ayic pitzanto winhaj Samuel chi', majxo b'atlaj winh yil winhaj Saúl chi', palta scus winh yuj winh. Ix cuspax Jehová yujto ix yak'och winhaj Saúl sreyaloc Israel."
        }
    ]
}