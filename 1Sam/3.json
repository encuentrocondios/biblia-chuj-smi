{
    "chapter": "3",
    "verses": [
        {
            "number": "1",
            "text": "Ha vinhaj Samuel quelemxo vinh, anheja' smunlaj vinh t'a scajnub' Jehová t'a yalanh smandar vinhaj sacerdote Elí. Ha t'a jun pekti’ chi' nib'ab'il slolonel Jehová, yujto manh comonoc sch'ox sb'ha t'a junok mach t'a vayichal."
        },
        {
            "number": "2",
            "text": "Axo vinhaj Elí chi' van yixtax yol sat vinh, maxtzac yal-laj yilan vinh. Ay jun ak'val ayic vaynac vinh t'a yol scuarto,"
        },
        {
            "number": "3",
            "text": "haxo vinhaj Samuel chi' svay t'a junxo scuarto t'a slak'anil cajnub' b'aj ayek' te' scaxail strato Jehová Dios. Ayic ayto sakb'i, ayto och sk'ak'al candil,"
        },
        {
            "number": "4",
            "text": "ix avaj Jehová t'a vinhaj Samuel chi', ix yalani: --Samuel, xchi. --Oy, xchi vinh."
        },
        {
            "number": "5",
            "text": "Ix b'at lemnaj vinh b'aj ayek' vinhaj Elí chi', ix yalan vinh: --Ina in tik, ¿tas yuj tzin avtej? xchi vinh. --Malaj in tzach vavtej, ixic b'at ek'anxi jichan, xchi vinhaj Elí chi'. Ix b'at ek'xi jichan vinh b'aj vaynac chi'."
        },
        {
            "number": "6",
            "text": "Ix avajxi Jehová t'a vinh: --Samuel, xchi. Ix q'uex van vinh, ix b'atxi vinh b'aj ayek' vinhaj Elí chi', ix yalanxi vinh: --Ina in tik, ¿tas yuj tzin avtej? xchi vinh. --Ach vuninal, malaj ach tzach vavtej. B'at vayanhxi, xchi vinhaj Elí chi'."
        },
        {
            "number": "7",
            "text": "Ha vinhaj Samuel chi' manto yojtacoc Jehová vinh, yujto manta b'aj slolon juneloc t'a vinh."
        },
        {
            "number": "8",
            "text": "Axo t'a yoxelal ix avajxi Jehová t'a vinh, ix q'uex vaan vinh, ix b'atxi vinh b'aj ayek' vinhaj Elí chi': --Ina in tik, yujto a ach tik tzin avtej, xchi vinh. Ichato chi' ix nachajel yuj vinhaj Elí to a Jehová tz'avtan vinh quelem chi'."
        },
        {
            "number": "9",
            "text": "Ix yalan vinhaj Elí chi' t'a vinh icha tik: --Ixic, b'at ek'anhxi jichan. Tato ay mach tzach avtan junelxo, tzach tak'vi icha tik: Lolonanh Mamin, tik svab' a in a checab' in tik, xa chi, xchi vinhaj Elí chi'. Yuj chi', ix b'at ek'xi jichan vinh b'aj vaynac chi'."
        },
        {
            "number": "10",
            "text": "Ix k'och Jehová t'a slak'anil vinh, ix avaj t'a vinh icha ix aj yavtan vinh t'a juntac el chi', ix yalani: --Samuel, Samuel, xchi. --Lolonanh Mamin, tik svab' a in a checab' in tik, xchi vinhaj Samuel chi'."
        },
        {
            "number": "11",
            "text": "Ix yalan Jehová t'a vinh icha tik: --Ay jun tas ol in k'ulej t'a chonhab' Israel tik, ol te somchajchaanh eb' anima yab'ani."
        },
        {
            "number": "12",
            "text": "Ha t'a jun k'u chi', ol elk'och masanil ix valcan t'a yib'anh vinhaj Elí yet' masanil yinhtilal."
        },
        {
            "number": "13",
            "text": "Toxo ix val yab' vinh to ol vak' syaelal eb' yinhtilal vinh t'a junelnhej, yujto yojtacxo vinh tas chukal sk'ulej eb' vinh yuninal vinh chi', ix in spatiquejel eb' vinh a in Dios in tik, palta maj scach jab'oc eb' vinh yuninal vinh chi'."
        },
        {
            "number": "14",
            "text": "Yuj chi' ix vak' in ti' to a eb' yinhtilal vinhaj Elí chi', malaj junok silab', ma junok ofrenda syal stupanel smul eb', xchi t'a vinh."
        },
        {
            "number": "15",
            "text": "Ix ek'xi jichan vinhaj Samuel chi', haxo yic ix sakb'i, ix sjacan scajnub' Jehová vinh. Ix xiv vinh yalan juntzanh chi' t'a vinhaj Elí chi'."
        },
        {
            "number": "16",
            "text": "Palta ix avtaj vinh yuj vinhaj Elí chi', icha tik: --Samuel, xchi vinh. --Ina in tik, xchi vinh."
        },
        {
            "number": "17",
            "text": "Ix sk'anb'an vinhaj Elí chi' t'a vinh icha tik: --¿Tas ix yal Jehová t'ayach? Elocab' t'a a k'ool to malaj junok tas ol a k'ub'ejel t'ayin. Aocab' Jehová chi' ol ak'an a yaelal tato ay junok ol a k'ub'ejel t'ayin, xchi vinh."
        },
        {
            "number": "18",
            "text": "Ix yalan vinhaj Samuel smasanil t'a vinh, malaj val jab'oc tas to maj yal vinh. Ix yalan vinhaj Elí chi' icha tik: --Ha val Jehová ix alani, elocab'k'och tas wach' t'a sat, xchi vinh."
        },
        {
            "number": "19",
            "text": "Yacb'an van sq'uib' vinhaj Samuel chi', a Jehová aynhejoch yet' vinh. Masanil lolonel syal vinh tz'elnhejk'ochi."
        },
        {
            "number": "20",
            "text": "Yuj chi', masanil eb' anima t'a yol smacb'en Israel, syalelk'ochi scot t'a Dan masanto t'a Beerseba, ix nachajel yuj eb' to a vinhaj Samuel chi' yel schecab' ton val Jehová yaj vinh."
        },
        {
            "number": "21",
            "text": "Ix sch'oxnhej sb'a Jehová chi' t'a vinh t'a Silo, ix lolon t'a vinh."
        }
    ]
}