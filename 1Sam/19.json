{
    "chapter": "19",
    "verses": [
        {
            "number": "1",
            "text": "Ix yalan winhaj Saúl t'a winhaj Jonatán yet' t'a heb' ay yopisio to smilcham winhaj Dawid heb'. Palta te xajan winhaj Dawid chi' yuj winhaj Jonatán chi',"
        },
        {
            "number": "2",
            "text": "yuj chi' ix yalan winh t'a winh icha tik: --Van snaan winh in mam ach smilchamoc. Yuj chi' te lista tzutej a b'a k'ik'an, tza k'ub'ejel a b'ha t'a junok b'aj te k'ub'eltac."
        },
        {
            "number": "3",
            "text": "Yujto a k'ik'an chi', tzin b'at yet' winh in mam chi' t'a slak'anil b'aj ayach ek' chi', swalan t'a winh uuj, tzaxo wal t'ayach tas tz'aj yalan winh, xchi winh."
        },
        {
            "number": "4",
            "text": "Ix yalan winhaj Jonatán t'a winh smam chi' yuj tastac wach' sk'ulej winhaj Dawid chi' icha tik: --Mamin, manh wach'oc tato tzach och ajk'olal t'a winhaj Dawid a checab', yujto malaj b'aj tz'och smul winh t'ayach, yujto niwan tas wach' ix ik' t'a spatic winh."
        },
        {
            "number": "5",
            "text": "Ix ila' to ix sb'ec sb'a winh schami ayic ix smilancham winh filisteo winh, icha chi' ix aj scolchaj ko chonhab' tik yuj Jehová. Ha jun chi' ix il wal. Ix ach te tzalaji. ¿Tas yuj tza na' a milcham winh, ina to malaj jab'oc smul winh t'ayach? xchi winh."
        },
        {
            "number": "6",
            "text": "Ix scha yab' winhaj Saúl chi' tas ix yal winhaj Jonatán chi', ix yalan winh: --Tik swak' kan in ti' t'a yichanh Jehová to manh ol in milcham winh, xchi winh."
        },
        {
            "number": "7",
            "text": "Ixlajwi chi' ix avtaj winhaj Dawid chi' yuj winhaj Jonatán chi', ix yalan winh tas ix aj yalan winh smam chi' t'ay. Ix yik'anb'at winhaj Dawid chi' winh t'a yichanh winh smam chi', ix ochxi winh t'a yopisio t'a stz'ey winhaj Saúl chi'."
        },
        {
            "number": "8",
            "text": "Ixlajwi chi', ix ochxi owal junelxo yet' heb' filisteo, ix elixta winhaj Dawid chi' yak' owal yet' heb', te niwan heb' ix smilcham winh, yuj chi' ix el lemnaj heb' t'a winh."
        },
        {
            "number": "9",
            "text": "Axo pax winhaj Saúl chi', ix ochxi jun espíritu chuk t'a winh yuj Jehová. k'ojanem winh t'a yol spat, yet'nack'e k'een slanza winh, haxo winhaj Dawid chi' wan schalan te' arpa winh t'a yichanh winh rey chi'."
        },
        {
            "number": "10",
            "text": "Ix yik'anchaanh k'een slanza winh rey chi', ix sjulanoch k'een winh t'a winhaj Dawid yic tz'ochcan ch'apan winh t'a sat pat chi' yuj k'een yalani, palta ix scol sb'a winhaj Dawid chi', yuj chi' ix b'atcan ch'apan k'een lanza chi' t'a sat pat chi'. Ix el lemnaj winhaj Dawid t'a jun ak'wal chi', ix b'at winh t'a spat."
        },
        {
            "number": "11",
            "text": "Ha t'a jun ak'wal chi', ix yal winhaj Saúl chi' to sb'at och stanhwumal winhaj Dawid chi' t'a spat, yic wach' haxo t'a junxo q'uinhib'alil, b'at miljoccham winh. Axo ix Mical yetb'eyum winh ix alan t'ay: --Tato manh ol a col a b'ha t'a jun ak'wal tik, k'ik'an chamnac achxo, xchi ix."
        },
        {
            "number": "12",
            "text": "Ixlajwi chi', ix yak'anelta jun ch'anh lasu ix t'a jun wentena, ata' ix emta winhaj Dawid chi' yic scolan sb'a."
        },
        {
            "number": "13",
            "text": "Ix yik'ancot jun sdiosal ix, ix yak'anek' jichan ix t'a sat sch'at winhaj Dawid chi'. Ix yak'anoch juntzanh xil nok' chiwa ix jalb'il t'a sjolom jun sdiosal chi', ix yak'anb'at jun sábana ix t'a yib'anh."
        },
        {
            "number": "14",
            "text": "Ayic ix yak'anb'at heb' schecab' winhaj Saúl b'at syam winhaj Dawid chi', ix yalan ix Mical to penaay winh."
        },
        {
            "number": "15",
            "text": "Ix schecanxib'at heb' schecab' winhaj Saúl chi', ix yalan winh: --Ik'eccot winh t'a sat sch'at chi' t'a tik, a in ol in milcham winh, xchi winh."
        },
        {
            "number": "16",
            "text": "Ix och heb' t'a yol spat winhaj Dawid chi' yic syilan heb', ticni anhej jun yechel jichanek' t'a sat ch'at chi', ayoch jun xil chiwa sk'anh jolomoc. Ix b'at yalan heb' t'a winhaj Saúl chi'."
        },
        {
            "number": "17",
            "text": "Ix yalan winhaj Saúl chi' t'a ix Mical chi': --¿Tas yuj tzin ixtej, tza colanel jun winh wajk'ol chi'? xchi winh. Ix tak'wi ix: --Yujto ix yal winh t'ayin: Ol ach in milchamoc tato max in a chaeli, xchi winh, xchi ix."
        },
        {
            "number": "18",
            "text": "Icha chi' ix aj scolchaj winhaj Dawid chi'. Ix b'at scolan sb'a winh b'aj ay winhaj Samuel t'a Ramá. Ix yalan winh t'a winh tas ix utaj yuj winhaj Saúl chi'. Ixlajwi chi' ix b'at winhaj Samuel chi' yet' winh t'a Naiot yic b'at cajnaj heb' winh ta'."
        },
        {
            "number": "19",
            "text": "Ayic ix yab'an winhaj Saúl chi' to ha t'a Naiot t'a yol yic Ramá ayek' winhaj Dawid chi',"
        },
        {
            "number": "20",
            "text": "ix yak'anb'at schecab' winh yic b'at ik'joccot winh. Ayic ix k'och heb' checab' chi', ix yilan juntzanh heb' schecab' Jehová heb', wan sb'itan heb' yuj Yespíritu Dios, haxo winhaj Samuel chi' scuchb'an heb'. Ha t'a jun rato chi', ix och Yespíritu Dios t'a heb' schecab' winhaj Saúl chi', ix och heb' t'a skal heb', ix b'itan heb'."
        },
        {
            "number": "21",
            "text": "Ayic ix yab'an jun chi' winhaj Saúl chi', ix yak'anb'at junxo makan heb' schecab' winh. Anheja' ix ochpax heb' t'a skal heb' wan sb'itan chi'."
        },
        {
            "number": "22",
            "text": "Yuj chi', a wal winhaj Saúl chi' ix b'at ilanoc, haxo yic ix k'och winh t'a jun niwan uk'b'ila' ay t'a Secú, ix sk'anb'an winh b'ajtil ayek' winhaj Samuel yet' winhaj Dawid. Ay mach ix alan t'a winh to ato t'a Naiot t'a yol yic Ramá ayek' heb' winh."
        },
        {
            "number": "23",
            "text": "Yuj chi' ix b'at winh ta'. Elanhchamel ix ochpax Yespíritu Dios t'a winh, yacb'an wan sb'ey winh, ix och ijan winh sb'itani masanto ix k'och winh t'a Naiot chi'."
        },
        {
            "number": "24",
            "text": "Ix yik'anel spichul winh yic sreyal, comon animaxonhej ix yutej sb'a winh t'a yichanh winhaj Samuel chi' ayic ix b'itan winh chi'. Ichaxonhej chi' ix yutej sb'a winh ix ek' k'u yet' ix ek' ak'wal. Ha yuj jun chi' ix elta jun lolonel tz'alji: Ipan pax winhaj Saúl ayoch t'a skal heb' schecab' Dios, xchi."
        }
    ]
}