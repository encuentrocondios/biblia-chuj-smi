{
    "chapter": "19",
    "verses": [
        {
            "number": "1",
            "text": "Ix yalan winhaj Saúl t'a winhaj Jonatán yet' t'a eb' ay yopisio to smilcham winhaj David eb'. Palta te xajan winhaj David chi' yuj winhaj Jonatán chi',"
        },
        {
            "number": "2",
            "text": "yuj chi' ix yalan winh t'a winh icha tik: --Van snaan winh in mam ach smilchamoc. Yuj chi' te lista tzutej a b'a k'ik'an, tza k'ub'ejel a b'ha t'a junok b'aj te k'ub'eltac."
        },
        {
            "number": "3",
            "text": "Yujto a k'ik'an chi', tzin b'at yet' winh in mam chi' t'a slak'anil b'aj ayach ek' chi', svalan t'a winh uuj, tzaxo val t'ayach tas tz'aj yalan winh, xchi winh."
        },
        {
            "number": "4",
            "text": "Ix yalan winhaj Jonatán t'a winh smam chi' yuj tastac wach' sk'ulej winhaj David chi' icha tik: --Mamin, manh wach'oc tato tzach och ajk'olal t'a winhaj David a checab', yujto malaj b'aj tz'och smul winh t'ayach, yujto niwan tas wach' ix ik' t'a spatic winh."
        },
        {
            "number": "5",
            "text": "Ix ila' to ix sb'ec sb'a winh schami ayic ix smilancham winh filisteo winh, icha chi' ix aj scolchaj co chonhab' tik yuj Jehová. Ha jun chi' ix il val. Ix ach te tzalaji. ¿Tas yuj tza na' a milcham winh, ina to malaj jab'oc smul winh t'ayach? xchi winh."
        },
        {
            "number": "6",
            "text": "Ix scha yab' winhaj Saúl chi' tas ix yal winhaj Jonatán chi', ix yalan winh: --Tik svak' kan in ti' t'a yichanh Jehová to manh ol in milcham winh, xchi winh."
        },
        {
            "number": "7",
            "text": "Ixlajwi chi' ix avtaj winhaj David chi' yuj winhaj Jonatán chi', ix yalan winh tas ix aj yalan winh smam chi' t'ay. Ix yik'anb'at winhaj David chi' winh t'a yichanh winh smam chi', ix ochxi winh t'a yopisio t'a stz'ey winhaj Saúl chi'."
        },
        {
            "number": "8",
            "text": "Ixlajwi chi', ix ochxi oval junelxo yet' eb' filisteo, ix elixta winhaj David chi' yak' oval yet' eb', te niwan eb' ix smilcham winh, yuj chi' ix el lemnaj eb' t'a winh."
        },
        {
            "number": "9",
            "text": "Axo pax winhaj Saúl chi', ix ochxi jun espíritu chuk t'a winh yuj Jehová. k'ojanem winh t'a yol spat, yet'nacq'ue q'uen slanza winh, haxo winhaj David chi' van schalan te' arpa winh t'a yichanh winh rey chi'."
        },
        {
            "number": "10",
            "text": "Ix yik'anchaanh q'uen slanza winh rey chi', ix sjulanoch q'uen winh t'a winhaj David yic tz'ochcan ch'apan winh t'a sat pat chi' yuj q'uen yalani, palta ix scol sb'a winhaj David chi', yuj chi' ix b'atcan ch'apan q'uen lanza chi' t'a sat pat chi'. Ix el lemnaj winhaj David t'a jun ak'val chi', ix b'at winh t'a spat."
        },
        {
            "number": "11",
            "text": "Ha t'a jun ak'val chi', ix yal winhaj Saúl chi' to sb'at och stanhvumal winhaj David chi' t'a spat, yic wach' haxo t'a junxo q'uinhib'alil, b'at miljoccham winh. Axo ix Mical yetb'eyum winh ix alan t'ay: --Tato manh ol a col a b'ha t'a jun ak'val tik, k'ik'an chamnac achxo, xchi ix."
        },
        {
            "number": "12",
            "text": "Ixlajwi chi', ix yak'anelta jun ch'anh lasu ix t'a jun ventena, ata' ix emta winhaj David chi' yic scolan sb'a."
        },
        {
            "number": "13",
            "text": "Ix yik'ancot jun sdiosal ix, ix yak'anek' jichan ix t'a sat sch'at winhaj David chi'. Ix yak'anoch juntzanh xil nok' chiva ix jalb'il t'a sjolom jun sdiosal chi', ix yak'anb'at jun sábana ix t'a yib'anh."
        },
        {
            "number": "14",
            "text": "Ayic ix yak'anb'at eb' schecab' winhaj Saúl b'at syam winhaj David chi', ix yalan ix Mical to penaay winh."
        },
        {
            "number": "15",
            "text": "Ix schecanxib'at eb' schecab' winhaj Saúl chi', ix yalan winh: --Iq'ueccot winh t'a sat sch'at chi' t'a tik, a in ol in milcham winh, xchi winh."
        },
        {
            "number": "16",
            "text": "Ix och eb' t'a yol spat winhaj David chi' yic syilan eb', ticni anhej jun yechel jichanek' t'a sat ch'at chi', ayoch jun xil chiva sk'anh jolomoc. Ix b'at yalan eb' t'a winhaj Saúl chi'."
        },
        {
            "number": "17",
            "text": "Ix yalan winhaj Saúl chi' t'a ix Mical chi': --¿Tas yuj tzin ixtej, tza colanel jun winh vajk'ol chi'? xchi winh. Ix tak'vi ix: --Yujto ix yal winh t'ayin: Ol ach in milchamoc tato max in a chaeli, xchi winh, xchi ix."
        },
        {
            "number": "18",
            "text": "Icha chi' ix aj scolchaj winhaj David chi'. Ix b'at scolan sb'a winh b'aj ay winhaj Samuel t'a Ramá. Ix yalan winh t'a winh tas ix utaj yuj winhaj Saúl chi'. Ixlajwi chi' ix b'at winhaj Samuel chi' yet' winh t'a Naiot yic b'at cajnaj eb' winh ta'."
        },
        {
            "number": "19",
            "text": "Ayic ix yab'an winhaj Saúl chi' to ha t'a Naiot t'a yol yic Ramá ayek' winhaj David chi',"
        },
        {
            "number": "20",
            "text": "ix yak'anb'at schecab' winh yic b'at ik'joccot winh. Ayic ix k'och eb' checab' chi', ix yilan juntzanh eb' schecab' Jehová eb', van sb'itan eb' yuj Yespíritu Dios, haxo winhaj Samuel chi' scuchb'an eb'. Ha t'a jun rato chi', ix och Yespíritu Dios t'a eb' schecab' winhaj Saúl chi', ix och eb' t'a skal eb', ix b'itan eb'."
        },
        {
            "number": "21",
            "text": "Ayic ix yab'an jun chi' winhaj Saúl chi', ix yak'anb'at junxo makan eb' schecab' winh. Anheja' ix ochpax eb' t'a skal eb' van sb'itan chi'."
        },
        {
            "number": "22",
            "text": "Yuj chi', a val winhaj Saúl chi' ix b'at ilanoc, haxo yic ix k'och winh t'a jun niwan uk'b'ila' ay t'a Secú, ix sk'anb'an winh b'ajtil ayek' winhaj Samuel yet' winhaj David. Ay mach ix alan t'a winh to ato t'a Naiot t'a yol yic Ramá ayek' eb' winh."
        },
        {
            "number": "23",
            "text": "Yuj chi' ix b'at winh ta'. Elanhchamel ix ochpax Yespíritu Dios t'a winh, yacb'an van sb'ey winh, ix och ijan winh sb'itani masanto ix k'och winh t'a Naiot chi'."
        },
        {
            "number": "24",
            "text": "Ix yik'anel spichul winh yic sreyal, comon animaxonhej ix yutej sb'a winh t'a yichanh winhaj Samuel chi' ayic ix b'itan winh chi'. Ichaxonhej chi' ix yutej sb'a winh ix ek' k'u yet' ix ek' ak'val. Ha yuj jun chi' ix elta jun lolonel tz'alji: Ipan pax winhaj Saúl ayoch t'a skal eb' schecab' Dios, xchi."
        }
    ]
}