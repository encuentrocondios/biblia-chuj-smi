{
    "chapter": "16",
    "verses": [
        {
            "number": "1",
            "text": "Ixlajwi chi', ix yalan Jehová t'a winhaj Samuel chi' icha tik: --¿B'aq'uinh ol actej a kus yuj winhaj Saúl chi'? Maxtzac yal in k'ool to ol yak'nhej yajalil winh t'a chonhab' Israel tik. Ha tiknaik, ak' b'ud'joc nok' a ch'aac yet' aceite, tzach b'at t'a spat winhaj Isaí t'a Belén, yujto toxo ix in sik'el jun winh yuninal winh yic tz'och reyal sk'exuloc winhaj Saúl chi', xchi t'a winh."
        },
        {
            "number": "2",
            "text": "--¿Tas wal tz'aj in b'ati? Ta syab' jun tik winhaj Saúl chi', tzam in smilcham winh, xchi winhaj Samuel chi'. Ix tak'wi Jehová chi' t'a winh: --Ik'b'at junok nok' cob'es wacax tzach b'ati, tzalani to ak'oj silab' t'a Jehová tzach k'ochi."
        },
        {
            "number": "3",
            "text": "Slajwi chi' tzavtan winhaj Isaí chi' yic schi'an nok' silab' chi' winh. Ata' ol wal t'ayach tas ol a k'ulej. Ha mach ol in ch'ox t'ayach, tza sik'caneli, tzak'ank'e aceite t'a sjolom, xchi t'a winh."
        },
        {
            "number": "4",
            "text": "Ix sk'anab'ajan winh tas ix yal Jehová chi'. Ayic ix k'och winh t'a Belén, ix ul chaji winh t'a xivk'olal yuj heb' yichamtac winaquil chonhab' chi', elanhchamel ix sk'anb'ej heb' t'a winh: --¿Tas tzul a k'ulej mamin? ¿Vach' am tas tzul a k'ulej? xchi heb' t'a winh."
        },
        {
            "number": "5",
            "text": "--I', tzin jawi wak' jun silab' t'a Jehová. B'oec he b'a icha yalan ley, ol ex b'at wed'oc yic sco chi'an jun silab' tik, xchi winh. Ix yalanpax winh t'a winhaj Isaí yet' t'a heb' winh yuninal to sb'o sb'a heb' winh icha yalan ley yic schi'an nok' silab' chi' heb' yet' winh."
        },
        {
            "number": "6",
            "text": "Ayic ix k'och winhaj Isaí yet' heb' winh yuninal chi', elanhchamel ix yiloch winhaj Eliab winhaj Samuel chi', ix snaan winh: Tecan a jun winh tik ix sik'el Jehová, xchi winh."
        },
        {
            "number": "7",
            "text": "Ix yalan Jehová t'a winh: Manh ach och k'elan chajtil yilji jun winh tik, manh iloch steel winh, yujto manhoclaj winh tik. Ha heb' anima, a chajtil yilji heb' anima, a syiloch heb', palta a in xo tik, a spensar heb' swilochi, xchi t'a winh."
        },
        {
            "number": "8",
            "text": "Ixlajwi chi', ix yik'ancot junxo winh yuninal winhaj Isaí chi' scuchan Abinadab t'a yichanh winh, palta ix yalanxi winh: Manhoklaj junxo winh tik sik'b'ilel yuj Jehová, xchi winh."
        },
        {
            "number": "9",
            "text": "Ix yik'ancot junxo winh yuninal winhaj Isaí chi' scuchan Sama t'a yichanh winh, ix yalanxi winh: --Manhoklaj junxo winh tik ix sik'el Jehová, xchi winh."
        },
        {
            "number": "10",
            "text": "Ix ek'chaj heb' winh yuninal winhaj Isaí chi' yucwanhil t'a yichanh winh. Malaj junok heb' winh tik ix sik'el Jehová, xchi winh."
        },
        {
            "number": "11",
            "text": "Yuj chi' ix sk'anb'an winh t'a winhaj Isaí chi': --¿Tom anhej heb' winh uninal tik? xchi winh. --Ayto junxo winh tzak'an unin, aycanb'at winh tanhwoj calnel, xchi winhaj Isaí chi'. --Ak'b'at yik'umal winh an, tato max ja winh, manh ol onh walaj, xchi winhaj Samuel chi'."
        },
        {
            "number": "12",
            "text": "Ix schecanb'at yik'umal junxo winh yuninal winhaj Isaí chi'. Axo ix jawi winh, ix yilanoch winhaj Samuel chi', chacpulinac yilji winh, te wiwo yilji yol sat winh, te wach' sniwanil winh. Ha wal t'a jun rato chi' ix yalan Jehová t'a winhaj Samuel chi': --Aton winh tik, ak'k'e aceite t'a sjolom winh, xchi."
        },
        {
            "number": "13",
            "text": "Ixlajwi chi', ix yik'ancot nok' sch'aac winhaj Samuel chi', aton b'aj ayem aceite. D'a yichanh heb' winh yuk'tac winh chi' smasanil ix yak'k'e aceite winhaj Samuel chi' t'a sjolom winh. Ha winh chi' Dawid sb'i winh. Atax t'a jun k'u chi' ix och Yespíritu Jehová t'a winh. Axo yic ix lajwi swa heb', ix meltzajxi winhaj Samuel chi' t'a Ramá."
        },
        {
            "number": "14",
            "text": "Ix yik'el Yespíritu Jehová t'a winhaj Saúl, haxo jun espíritu chuk ix ak'jicanoch t'a winh, ste ixtaj wal winh yuj."
        },
        {
            "number": "15",
            "text": "Yuj chi' ix yal heb' winh schecab' winh: --Mamin rey, a tas tzach ik'ani tecan a junok espíritu chuk ix ak'jioch t'ayach yuj Dios yic tzach yixtani."
        },
        {
            "number": "16",
            "text": "Yuj chi' schaocab' a k'ool, tzonh b'at a onh a checab' onh tik ko say junok winh syal schalan te' arpa, yic wach' a tzach yixtan jun espíritu chi', schalan te' arpa chi' winh, icha chi' tz'aj sb'oxi a k'ool, xchi heb' winh."
        },
        {
            "number": "17",
            "text": "--Ixiquec an, a junok winh te jelan schalan te' tzeyik'koti, xchi winhaj Saúl chi'."
        },
        {
            "number": "18",
            "text": "Ix yalan jun winh yetb'eyum heb' winh ayek' chi' icha tik: --Ay wal jun winh wojtac a in tik, yuninal winh winhaj Isaí aj Belén, te wach' schalan te' arpa chi' winh, anhejtona' te wach' winh t'a owal. Te ay spensar winh sloloni, wach' yiljipax sniwanil winh. Ayoch Jehová yet' winh squila', xchi winh."
        },
        {
            "number": "19",
            "text": "Yuj chi', ix yak'b'at schecab' winhaj Saúl t'a winhaj Isaí chi', ix yalanb'at winh: Ak'cot winh uninal aj Dawid t'ayin, winh stanhwan nok' a calnel, xchib'at winh."
        },
        {
            "number": "20",
            "text": "Ix sk'anab'ajej winhaj Isaí chi', ix yak'ancot winhaj Dawid chi' winh t'a winhaj Saúl chi'. Ix yak'ancot jun nok' b'uru winh yet' winh, cuchb'il jun icatzil pan yuj nok' yet' jun tz'uum ayem wino t'a yool yet' pax jun nok' yune' chiwa."
        },
        {
            "number": "21",
            "text": "Ayic ix jawi winhaj Dawid t'a winhaj Saúl chi', ix ochcan winh schecab'oc winh. Te xajan ix aj winh, ix yak'anoch winh winhaj Saúl chi' yik'umaloc syamk'ab' yic owal."
        },
        {
            "number": "22",
            "text": "Ix yak'anb'at jun schecab' winhaj Saúl chi' t'a winhaj Isaí, smam winhaj Dawid chi', ix yalanb'at winh icha tik: Elocab' t'a a k'ool to skan winhaj Dawid tik wed'oc, yujto te wach' winh t'ayin swila', xchib'at winh."
        },
        {
            "number": "23",
            "text": "Ayic tz'ixtaj winhaj Saúl chi' yuj jun espíritu chuk ayoch chi' t'ay, tz'och ijan winhaj Dawid chi' schalan te' arpa chi'. Ayic syab'an jun chi' winhaj Saúl chi', tz'el jun espíritu chuk chi' t'a winh, wach' tz'ajxi sk'ol winh syab'i."
        }
    ]
}