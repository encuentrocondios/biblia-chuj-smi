{
    "chapter": "8",
    "verses": [
        {
            "number": "1",
            "text": "Ayic ix ichamax vinhaj Samuel chi', ix yak'anoch chavanh eb' vinh yuninal vinh yajaliloc eb' chonhab' chi'."
        },
        {
            "number": "2",
            "text": "Joel sb'i jun vinh b'ab'el, axo junxo vinh, Abías sb'i vinh. Ix yak' yajalil eb' vinh d'a Beerseba."
        },
        {
            "number": "3",
            "text": "Palta manhoc sb'eyb'al vinh smam eb' vinh chi' ix sb'eyb'alej. A val d'a q'uen tumin ix yak'och spensar eb' vinh. Scha q'uen eb' vinh d'a elk'altac, malaj svach'il syutej eb' vinh sch'olb'itan yaj eb' anima."
        },
        {
            "number": "4",
            "text": "Yuj chi' ix smolb'ej sb'a masanil eb' yichamtac vinaquil chonhab', ix b'at eb' yil vinhaj Samuel chi' d'a Ramá."
        },
        {
            "number": "5",
            "text": "Ix yalan eb' vinh: A ach tic, te icham vinac achxo, axo eb' vinh uninal, manh ichaoc ix utej a b'a syutej sb'a eb' vinh, te chuc syutej sb'a eb' vinh. Yuj chi' to tza sayoch junoc co reyal yic tzonh scuchb'an icha yaj juntzanhxo nación, xchi eb' vinh."
        },
        {
            "number": "6",
            "text": "Maj schalaj sk'ol vinhaj Samuel chi' ayic ix yab'an vinh to snib'ej junoc sreyal eb' yic scuchb'aj eb'. Yuj chi' ix lesalvi vinh d'a Jehová."
        },
        {
            "number": "7",
            "text": "Ix tak'vi Jehová chi' d'a vinh: k'anab'ajej masanil tas sk'an eb' chonhab' chi', yujto manhoc ach tzach spatiquejel eb', palta a in, yujto manhxa sgana eb' svak' yajalil d'a yib'anh."
        },
        {
            "number": "8",
            "text": "Atax yic vik'annaquelta eb' d'a Egipto, tz'ochnhej eb' ejmelal d'a comon dios, malaj velk'och d'a eb'. Icha val ix in yutej eb', icha val chi' tzach yutej eb' ticnaic."
        },
        {
            "number": "9",
            "text": "Yuj chi', k'anab'ajej tas syal eb'. Palta yovalil tzak' yojtaquejel eb' tastac ol utaj eb' yuj jun sreyal ol och chi', xchi d'a vinh."
        },
        {
            "number": "10",
            "text": "Ix lajvi chi', ix yalan vinh d'a eb' ix k'anan sreyal chi', icha ix aj yalan Jehová chi'."
        },
        {
            "number": "11",
            "text": "Ix yalan vinh icha tic: --Icha val tic ol ex yutoc jun vinh e reyal ol yak' yajalil d'a e cal chi': Ol smolb'ej masanil eb' eyuninal vinh, ay eb' ol yak'och vinh d'a yol carruaje yic oval, ay eb' ol q'ue d'a yib'anh chej yic sb'at d'a oval, ay pax eb' ol ochcan stanhvumaloc vinh."
        },
        {
            "number": "12",
            "text": "Ay eb' ol yak'och vinh yajalil d'a junjun nhilanh soldado. Ay pax eb' ol och munlajel d'a sluum vinh, ol ochpax eb' jochoj trigo. Ay pax eb' ol och b'o'oj yamk'ab' yic oval yed' d'a b'o'oj tastac tz'och d'a carruaje yic oval."
        },
        {
            "number": "13",
            "text": "Ol yik'anb'at eb' ix eyisil vinh d'a spat. Ay eb' ix ol och b'o'oj perfume, ma b'o'oj vael yed' d'a b'o'oj pan."
        },
        {
            "number": "14",
            "text": "Ol stoq'uek' svach'il lum e luum vinh yed' tas avab'il eyuuj, te' uva yed' te' olivo, ol yak'an vinh d'a eb' ayoch yajalil yed'oc."
        },
        {
            "number": "15",
            "text": "A tas tzeyavej, ol yiq'uel sdiezmoal vinh yed' e vino, ol yak'an vinh d'a eb' ayoch yajalil yed'oc yed' d'a eb' schecab' chi'."
        },
        {
            "number": "16",
            "text": "Ol yik'anpaxek' eb' e checab' vinh yed' eb' ix e checab'. Ol yik'anpaxek' nok' e vacax vinh yed' nok' e b'uru te vach', ol yak'anoch vinh d'a smunlajel."
        },
        {
            "number": "17",
            "text": "Anheja' ol yik'paxek' sdiezmoal nok' e calnel vinh, ol eyak'an servil vinh."
        },
        {
            "number": "18",
            "text": "A d'a jun tiempoal chi', olto eyal e b'a d'a Jehová yuj tas ol ex utaj yuj vinh e reyal ol e sik'och chi', palta manhxo ol colvaj eyed'oc, xchi vinhaj Samuel chi'."
        },
        {
            "number": "19",
            "text": "Palta maj schalaj yab' eb' chonhab' tas ix yal vinh chi'. Ix tak'vi eb' icha tic: --Malaj yelk'och juntzanh chi', anhej to tz'och junoc co reyal."
        },
        {
            "number": "20",
            "text": "Co gana lajan tzonh aj icha juntzanhxo nación, co gana to ay junoc co reyal tz'ak'an yajalil d'a co cal, tzonh scuchb'anpax d'a oval, xchi eb'."
        },
        {
            "number": "21",
            "text": "Ayic ix yab'an vinh tas ix yal eb' anima chi', ix yalanxi vinh d'a Jehová."
        },
        {
            "number": "22",
            "text": "Ix tak'vi Jehová chi' d'a vinh icha tic: --k'anab'ajej tas syal eb' chi', ak'och junoc sreyal eb', xchi d'a vinh. Ix lajvi chi', ix yalan vinh d'a eb': Meltzajanhec d'a e chonhab' b'ela, xchi vinh."
        }
    ]
}