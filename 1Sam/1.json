{
    "chapter": "1",
    "verses": [
        {
            "number": "1",
            "text": "A d'a chonhab' Ramataim, d'a tzalquixtac d'a yol yic Efraín, ata' cajan jun vinh scuch Elcana, yuninal vinhaj Jeroham, yixchiquin vinhaj Eliú. A vinhaj Eliú chi' yuninal vinhaj Tohu, yixchiquin vinhaj Zuf."
        },
        {
            "number": "2",
            "text": "A vinhaj Elcana chi', chavanh yetb'eyum vinh, jun ix scuch Ana, axo junxo ix scuchan Penina. A ix Penina chi', tzijtum yune' ix, axo ix Ana chi', malaj junoc yic ix."
        },
        {
            "number": "3",
            "text": "Junjun ab'il sb'at vinhaj Elcana chi' d'a Silo yic syak'an silab' vinh, yic tz'ochpax vinh ejmelal d'a Jehová Yajal d'a Smasanil. Ata' ayoch chavanh yuninal vinhaj sacerdote Elí sacerdoteal yed' smam chi', aton vinhaj Ofni yed' vinhaj Finees."
        },
        {
            "number": "4",
            "text": "Ayic sjavi sk'ual yic b'at yak'an silab' vinhaj Elcana chi', syak' nok' silab' chi' vinh d'a ix Penina chi' yed' d'a eb' yuninal, aton jantac smoj yak'jitaxon d'a eb'."
        },
        {
            "number": "5",
            "text": "Axo pax ix Ana chi', te xajan ix yuj vinh, yuj chi' te vach' nok' chib'ej tz'ak'ji d'a ix, vach'chom malaj yune' ix syak' Jehová."
        },
        {
            "number": "6",
            "text": "Te chuc syal ix Penina chi' d'a ix Ana chi', yic syak'an cus sk'ool ix ix yujto malaj yune' ix syak' Jehová."
        },
        {
            "number": "7",
            "text": "Ichanhej chi' syutej sb'a ix d'a ix Ana chi' ayic xid'ek' eb' d'a junjun ab'il d'a scajnub' Jehová, ste b'uchvaj ix Penina chi' d'a ix Ana chi'. Ste ok' ix Ana chi', manhxalaj sgana ix sva'i."
        },
        {
            "number": "8",
            "text": "Yuj chi', sk'anb'an vinhaj Elcana chi' d'a ix icha tic: Ana, ¿tas yuj tzach oq'ui, maxtzac ach vapax yuj cusk'olal? ¿Tom manh vach'oc vaj ed'oc d'a yichanh lajunhvanhoc une'? xchi vinh d'a ix."
        },
        {
            "number": "9",
            "text": "A junel ayic ayek' eb' d'a Silo chi', ayic ix lajvi sva eb', ix q'ue vaan ix Ana chi', ix b'at ix d'a scajnub' Dios. A d'a yol sti' scajnub' Dios chi', ata' k'ojanem vinhaj sacerdote Elí d'a jun sk'ojnub'."
        },
        {
            "number": "10",
            "text": "Ayic ix k'och ix ta', ix te ok' ix sik'lab'il, ix syamanoch ix slesalvi d'a Jehová."
        },
        {
            "number": "11",
            "text": "Ix yak'an sti' ix d'ay icha tic: Mamin Jehová, Yajal Ach d'a Smasanil, tato smoj val ilanoch in cusk'olal a in a checab' in tic, tato tzin a nacoti, comonoc tz'el val d'a a k'ol ak'an junoc vune' vinac unin. Svak'can d'ayach d'a junelnhej, max joxjiel-laj xil sjolom, yic scheclajeli to ic yaji, xchi ix."
        },
        {
            "number": "12",
            "text": "Te junip ix lesalvi ix d'a yichanh Jehová, yuj chi' ix och q'uelan vinhaj Elí chi' d'a sti' ix."
        },
        {
            "number": "13",
            "text": "Manh chaanhoclaj slesalvi ix, anhej d'a spensar ix slesalvi d'a Jehová, tonhej tz'ib'xi sti' ix, a snaan vinhaj Elí chi' to uk'um anh ix."
        },
        {
            "number": "14",
            "text": "Ix yalan vinh: --¿Tom manhxo ol el jab'oc anh anh d'a a sat? Actejxo uk'an anh, xchi vinh."
        },
        {
            "number": "15",
            "text": "--Maay mamin, manh in uk'umoc anh, malaj tas ix vuk'u', to ay val in cusk'olal tzul val d'a yichanh Jehová."
        },
        {
            "number": "16",
            "text": "Manh a na' to chuclaj tas tzin k'ulej d'a tic, ayxo tiempo in cajvi in lesalvi yuj jun vilk'olal tic, xchi ix."
        },
        {
            "number": "17",
            "text": "Ix yalan vinhaj Elí chi' d'a ix: --Paxanh d'a junk'olal, aocab' Jehová co Diosal a onh israel onh tic ol ak'an d'ayach tas ix a k'an chi' d'ay, xchi vinh."
        },
        {
            "number": "18",
            "text": "--Yuj val dios d'ayach, comonoc vach' tzin can d'a a sat, xchi ix. Ix lajvi chi' ix meltzaj ix, ix jax ix b'aj ayek' eb' chi', ix va ix d'a tzalajk'olal, manhxalaj yilk'olal ix."
        },
        {
            "number": "19",
            "text": "Axo d'a junxo k'u ayic ix sacb'i, ayic ix lajvi yochcan eb' ejmelal d'a Jehová, ix meltzaj eb' d'a spat d'a Ramá. Ayic ix vay vinhaj Elcana chi' yed' ix Ana chi', ix nachajcot slesal ix yuj Jehová."
        },
        {
            "number": "20",
            "text": "Ix scuchcanoch yune' ix. Axo yic ix k'och stiempoal yalji yune' ix chi', vinac unin ix alji, ix yak'an ix scuch Samuel, yujto ix yab' Dios tas ix in k'an d'ay, xchi ix."
        },
        {
            "number": "21",
            "text": "Ix k'ochpax sk'ual sb'atxi vinhaj Elcana yed' eb' ix yetb'eyum yed' eb' yuninal d'a chonhab' Silo, ichataxon sk'ulej vinh d'a junjun ab'il, yic b'at yak'an silab' vinh tak'vab'il yuuj yak'an d'a Jehová icha sleyal."
        },
        {
            "number": "22",
            "text": "Maj b'atlaj ix Ana chi' yed' eb', ix yalan ix d'a vinh yetb'eyum chi' icha tic: --Manh ol in b'atlaj, masanto ol el vinh unin tic d'a yim, ichato chi' ol in b'atoc. Svik'ancanb'at vinh, svak'ancan vinh junelnhej d'a Jehová, xchi ix."
        },
        {
            "number": "23",
            "text": "Ix tak'vi vinhaj Elcana chi' icha tic: --Vach' toni tato vach' tza na'. Cananh yed' vinh masanto ol el vinh d'a yim chi'. Aocab' Jehová tz'och ed'oc yic tz'elk'och b'aj ix ak' a ti' d'ay, xchi vinh. Yuj chi' ix can ix yed' vinh unin chi', ix sq'uib'tzitan vinh ix, masanto ix el vinh d'a yim."
        },
        {
            "number": "24",
            "text": "Ayic maxtzac chunilaj vinh unin chi', yuneto vinh ix yik'anb'at vinh eb' d'a scajnub' Jehová d'a Silo chi'. Ix yik'anb'at jun nok' quelem vacax eb' oxe' ab'il sq'uinal yed' jun arroba ixim trigo yed' jun tz'uum ayem vino d'a yool."
        },
        {
            "number": "25",
            "text": "Ix lajvi chi' ix smilancham nok' vacax chi' eb' silab'il, ix yak'ancan vinh unin chi' eb' d'a yol sk'ab' vinhaj sacerdote Elí."
        },
        {
            "number": "26",
            "text": "Ix yalan ix Ana chi' icha tic: --Ak' nivank'olal d'ayin mamin, a in ton tic ulnac in ek' d'a a tz'ey d'a junel, ayic in lesalvinac d'a Jehová."
        },
        {
            "number": "27",
            "text": "Aton vinh unin tic in k'annac d'a Jehová, axo ix ak'an d'ayin."
        },
        {
            "number": "28",
            "text": "Axo ticnaic tz'el d'a in k'ool, svak'ancan vinh d'a Jehová. Yacb'an pitzan vinh, yic Jehová yaj vinh, xchi ix. Ix lajvi chi' ix em cumnaj eb' ejmelal d'a yichanh Jehová."
        }
    ]
}