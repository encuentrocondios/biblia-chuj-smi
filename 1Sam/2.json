{
    "chapter": "2",
    "verses": [
        {
            "number": "1",
            "text": "Ix lesalvi ix Ana, ix yalan ix icha tik: Ste tzalaj wal in k'ol t'a Jehová. A' ix ak'an vip. Ayxo tas syal valan t'a eb' ayoch ajk'olal t'ayin, yujto a Jehová ix och ved'oc. Yuj chi' tzin tzalaj wal tiknaik."
        },
        {
            "number": "2",
            "text": "Malaj junok mach lajan swach'il yet' Jehová co Diosal. Malaj junokxo mach syal onh scolan icha co Diosal chi'."
        },
        {
            "number": "3",
            "text": "Manhxa mach syal yik'anchaanh sb'a, malaj mach syal ak'umtac syutej sb'a syalani, yujto a Jehová yojtac smasanil. Ha tzonh ch'olb'itan junjun onh t'a tastac sco k'ulej."
        },
        {
            "number": "4",
            "text": "Ha Jehová sk'occhitanb'at sjul-lab' eb' te jelan. A' tz'ik'anchaanh eb' emnaquil syutej sb'a."
        },
        {
            "number": "5",
            "text": "Ha mach syak' sobre svael t'a yalanhtaxo, haxo tiknaik smunlaj yuj jab'oc svael. Ha mach ix ab'an syail vejel, haxo tiknaik b'ut'an sk'ool. Ha ix ix max unevitaxonlaj, haxo tiknaik, ayxo ucvanh yune' ix. Axo pax ix tzijtum unin ix yuneej, haxo tiknaik manhxalaj yune' ix."
        },
        {
            "number": "6",
            "text": "Ha t'a Jehová scot chamel yet' pax q'uinal. Ha Jehová tzonh ak'ancanem b'aj tz'emcan junok chamnac, anheja' tzonh ik'anpaxq'ueta."
        },
        {
            "number": "7",
            "text": "Ha Jehová tz'ak'an meb'ail, syak'anpax b'eyumal, tzonh yiq'uemi, tzonh yik'anpaxchaanh."
        },
        {
            "number": "8",
            "text": "Ha Jehová tz'ik'anchaanh eb' meb'a' t'a sat lu'um, sik'anq'ue vaan eb' k'anum tumin t'a skal k'alem, yic tz'em k'ojan eb' t'a skal eb' nivac yajal, tz'och eb' t'a nivac opisio. Ha Jehová ix b'oanem yich jun yol yib'anhk’inal tik, haxo t'a yib'anh ix sb'oem lum lum tik."
        },
        {
            "number": "9",
            "text": "Ha Jehová stanhvan eb' yico' b'ajtac tzek' eb', haxo eb' anima te chuk, skan eb' t'a cal k’ik’ k’inal. Malaj mach syal yak'an ganar t'a yol yico'."
        },
        {
            "number": "10",
            "text": "Ha satanel eb' ayoch ajk'olal t'ay, ato t'a satcha’anh smak'vajcot k'u t'a yib'anh eb'. Ha Jehová sch'olb'itan masanil yol yib'anhk’inal tik. Ha tz'ak'an spoder winh rey sik'b'ilel yuj, tz'ik'jichaanh winh yuj, xchi ix."
        },
        {
            "number": "11",
            "text": "Ix pax winhaj Elcana t'a spat t'a Ramá, ix kan winh unin chi' yak' servil Jehová t'a yol sk'ab' winhaj sacerdote Elí."
        },
        {
            "number": "12",
            "text": "Ha eb' winh yuninal winhaj Elí chi', te chuk sb'eyb'al eb' winh, malaj yelk'och Jehová t'a eb' winh,"
        },
        {
            "number": "13",
            "text": "malaj pax yelk'och sleyal yic sacerdoteal t'a eb' winh. Ayic syak'an silab' eb' anima, sk'och eb' winh schecab' eb' winh sacerdote chi' yet' q'uen nivac tenedor ayic van staji nok' chib'ej t'a yol chen."
        },
        {
            "number": "14",
            "text": "Syak'anem q'uen eb' winh t'a yol chen chi'. Ha jantac nok' chib'ej sq'ueta yuj eb' winh t'a q'ueen, syik'b'at nok' eb' winh t'a eb' winh sacerdote chi'. Ichanhej chi' syutej masanil silab' eb' yetchonhab' eb' winh sk'och yak' silab' t'a Silo chi'."
        },
        {
            "number": "15",
            "text": "Anheja' ayic manto nhusjitz'a xepual nok' silab', sk'och jun schecab' eb' sacerdote chi'. Syalan t'a mach van yak'an jun silab' chi': Ak' jab'oc nok' chib'ej tik t'ayin, to ol in b'ol nok' schi winh sacerdote, yujto manh ol schalaj nok' tz'anhb'ilxo winh t'ayach, palta a nok' yaxto, xchi jun checab' chi'."
        },
        {
            "number": "16",
            "text": "Tato stak'vi eb' anima chi', syalan eb': Tanhvej ato ol tz'ab'at xepual nok', ichato chi' ol yal ik'anb'at jantac tza nib'ej, tato xchi eb', stak'vi jun checab' chi': Maay, yowalil tzak' nok' t'ayin wal tiknaik, tato maay, ol in toq'uek' nok' t'ayach, xchi jun checab' chi'."
        },
        {
            "number": "17",
            "text": "Yuj chi', te niwan smul chavanh eb' winh sacerdote chi' tz'och t'a Jehová, yujto malaj yelk'och ofrenda tz'ak'ji chi' t'ay t'a sat eb' winh."
        },
        {
            "number": "18",
            "text": "Axo pax winhaj yune' Samuel, ayoch schaleca winh nab'a lino, yic syak'an servil Jehová winh."
        },
        {
            "number": "19",
            "text": "Ha ix snun winh unin chi', ha t'a junjun ab'il sb'oan jun spichul winh ix, jucan syutej ix. Axo yic sb'at ix yet' winh yetb'eyum chi' t'a Silo chi' yic b'at yak'an silab' eb' t'a junjun ab'il, syik'anb'at jun spichul winh chi' ix."
        },
        {
            "number": "20",
            "text": "Yuj chi', ix yal wach' lolonel winhaj Elí t'a yib'anh winhaj Elcana yet' ix Ana chi', ix yalan winh icha tik: Yak'ocab' uninal Jehová yet' ix etb'eyum tik sq'uexuloc winh unin ix yak' ix t'a Jehová, xchi winh. Ixlajwi chi', ix meltzaj eb' t'a spat."
        },
        {
            "number": "21",
            "text": "Axo Jehová, ix ak'an swach'k'olal t'a ix Ana chi'. Ix alji oxvanh svinac unin ix yet' chavanh ix unin. Axo pax winhaj Samuel, van sq'uib' winh t'a scajnub' Jehová."
        },
        {
            "number": "22",
            "text": "Te icham vinacxo winhaj Elí chi', ix yab' winh tas van sk'ulan eb' winh yuninal winh chi' t'a eb' chonhab' israel. Ix vay eb' winh yet' eb' ix ix stanhvan sti' mantiado b'aj sch'ox sb'a Jehová."
        },
        {
            "number": "23",
            "text": "Yuj chi, ix yal winh t'a eb' winh yuninal chi' icha tik: Masanil eb' anima tik syal eb' t'ayin tastac chukal tze k'ulej. ¿Tas yuj icha chi' tzeyutej e b'a?"
        },
        {
            "number": "24",
            "text": "Maay ex vuninal, te chuk tas syal eb' schonhab' Jehová tik t'a eyib'anh yuj tas tze k'ulej chi'."
        },
        {
            "number": "25",
            "text": "Tato ay junok mach tz'och smul t'a junok yetanimail, tzato yal skolwaj Dios yet'oc. Palta tato ay junok mach tz'och smul t'a Jehová, ¿mach ol colanoc? xchi winhaj Elí chi'. Malaj jab'oc yelk'och tas ix yal winh smam eb' winh chi' t'ay, yujto toxo ix sna' Jehová to ol cham eb' winh."
        },
        {
            "number": "26",
            "text": "Axo pax winhaj yune' Samuel chi', van sq'uib' winh, wach' tas sk'ulej winh t'a sat Jehová yet' pax t'a eb' anima."
        },
        {
            "number": "27",
            "text": "Ha t'a jun pekti’ chi', ix k'och jun schecab' Dios t'a winhaj Elí chi', ix yalani: Icha tik yalan Jehová: Ayic ayek' eb' a mam icham t'a Egipto, ayic van yak'an servil winh sreyal Egipto chi' eb', in ch'oxnac in b'ha t'a eb' chajtil vaji."
        },
        {
            "number": "28",
            "text": "Ha t'a skal masanil eb' yinhtilal Israel, ata' ix ex in siq'uelta, yic tzex och sacerdoteal t'ayin, tze nhusantz'a incienso t'a yib'anh valtar, tzeyak'anoch e chaleca yic e sacerdoteal yic tzex javi t'a vichanh. Ix vak'anpax juntzanh ofrenda swa eb' e mam eyicham chi', aton juntzanh snhustz'a eb' yic tzin yik'anchaanh."
        },
        {
            "number": "29",
            "text": "¿Tas yuj malaj yelk'och juntzanh silab', ma ofrenda tik t'a yol a sat to a in tzin chec yak' eb' t'a in cajnub'? ¿Tas yuj axonhej eb' winh uninal chi' tzik'chaanh t'a vichanh, tzeyak'an b'ak'uechb'oc e b'a yuj swach'il yofrenda eb' in chonhab' syak' t'ayin?"
        },
        {
            "number": "30",
            "text": "Wach'chom a in Jehová sDiosal in Israel ix vala' to a ex yet' eb' inhtilal t'a b'ak'uinh tzin eyak'nhej servil t'a in cajnub', haxo tiknaik a in swala' to manhxo ichocta ol ajoc, yujto a mach ay velk'och t'a sat, a eb' chi' ay yelk'och t'a in sat. Axo eb' tzin paticaneli, malaj yelk'och eb' t'a in sat, a in Jehová in swal jun tik."
        },
        {
            "number": "31",
            "text": "Van sjavi sk'ual to ol vak' tzapanb'oc a q'uinal yet' eb' yinhtilal eb' a mam icham, manhxa junok eb' inhtilal chi' ol och icham animail."
        },
        {
            "number": "32",
            "text": "Ol ach cusoc, ol chichon a k'ool ayic ol ilan tas wach' ol in k'ulej t'a eb' etisraelal, palta manhxa b'ak'uinh ay junok inhtilal ol och icham animail."
        },
        {
            "number": "33",
            "text": "Ayto junok inhtilal olto kan yil valtar, yic ol kus sk'ol yilani, haxo masanil juntzanhxo eb' toto ol aljoc, quelemtac eb' ol miljoccham eb'."
        },
        {
            "number": "34",
            "text": "Ha jun tik ch'oxnab'il ol aj t'ayach to ol elk'och tas van valan tik, a eb' winh uninal, aton winhaj Ofni yet' winhaj Finees, junnhej k'ual ol cham eb' winh schavanhil."
        },
        {
            "number": "35",
            "text": "Ol vak'och junxo sacerdote, to tz'acan ol sk'anab'ajej tas tzin nib'ej, ol vak'an najtilax yopisio yet' eb' yinhtilal, ol vak'anoch yopisio yet' jun rey ol in siq'ueli."
        },
        {
            "number": "36",
            "text": "Yuj chi', a masanil eb' inhtilal olto canoc, ol javok eb', ol em cuman eb' t'a yichanh jun sacerdote chi', yic sk'anan jab'oc stumin eb', ma jab'oc span eb'. Ol sk'anan jab'oc smunlajel eb' t'a winh sacerdote chi', yic syak' ganar jab'oc svael eb', xchi Jehová, xchi jun checab' chi' t'a winhaj Elí chi'."
        }
    ]
}