{
    "chapter": "24",
    "verses": [
        {
            "number": "1",
            "text": "Ayic ix lajvi yak'an oval vinhaj Saúl yet' eb' filisteo chi', ix alji t'a vinh to ha t'a tzinan lu'um t'a En-gadi ayek' vinhaj David chi'."
        },
        {
            "number": "2",
            "text": "Yuj chi' oxe' mil eb' soldado te jelan t'a skal eb' israel ix siq'uel vinhaj Saúl chi', yic sb'at eb' sayek' vinhaj David chi' yet' eb' ajun yet' vinh t'a sattac q'uen q'ueen b'aj ay nok' k'ultaquil chiva."
        },
        {
            "number": "3",
            "text": "Ayic ix k'och vinhaj Saúl yet' eb' soldado t'a juntzanh te' macte' calnel t'a ti' b'e, ix och vinh chuljel t'a yol jun q'uen nhaq'ueen ay t'a slak'anil chi'. Manh yojtacoclaj vinh tato ata' ayek' vinhaj David yet' eb' soldado t'a yichochk'och q'uen chi'."
        },
        {
            "number": "4",
            "text": "Yuj chi' ix yal eb' vinh ajun yet' vinhaj David chi': --Ha ticnaic ix elk'och tas ix yal Jehová to syak'och vinh ajk'ool t'a yol a k'ab'. Ha ach tza na'a tas tzutej, xchi eb' vinh t'a vinh. Ix q'ue vaan vinh, te k'ojank'olal ix cot vinh, ix spolanel jab' sti' sjucan pichul vinhaj Saúl chi' vinh."
        },
        {
            "number": "5",
            "text": "Ixlajwi yutan vinh icha chi', ix cuspaxq'ue sk'ool vinh."
        },
        {
            "number": "6",
            "text": "Ix yalan vinh t'a eb' vinh ajun yet'oc chi' icha tik: --Aocab' Jehová max chaan in milcham vinh in reyal tik, yujto ha' sik'annacoch vinh reyal, xchi vinh."
        },
        {
            "number": "7",
            "text": "Icha chi' ix yutej vinhaj David chi' scachan eb' vinh ajun yet'oc chi'. Maj yal-laj vinh to ay tz'utaj vinhaj Saúl chi' yuj eb' vinh, tonhej ix yiloch eb' vinh ix elixta vinh t'a yol q'uen nhaq'ueen chi', ix b'atxican vinh."
        },
        {
            "number": "8",
            "text": "Ixlajwi chi', ix elta vinhaj David chi' t'a spatic vinh, ix avajb'at vinh: --Mamin rey, xchib'at vinh. Axo ix meltzajb'at q'uelan vinhaj Saúl chi' t'a spatic, ix em nhojnaj vinhaj David chi', ix yalan vinh:"
        },
        {
            "number": "9",
            "text": "--Mamin, ¿tas yuj tza cha ab' t'a eb' anima tz'alani to chuc tas tzin say t'a a patic?"
        },
        {
            "number": "10",
            "text": "Na'eli to a ticnaic a Jehová ix ach ak'anoch t'a yol in k'ab' t'a yol q'uen nhaq'ueen tik. Ha eb' vinh ajun ved'oc, ix yal eb' vinh to tzach in milchamoc, palta maj yal-laj in k'ool. Ix in na' to rey ach, a Jehová sik'annac ach och reyal."
        },
        {
            "number": "11",
            "text": "Mamin, iltonab' jab' sti' a jucan pichul ved'nac tik. Te secojtac ix aj ach in milanchamoc tato ix yal in k'ool. Yuj chi' ha t'a jun tik syal snachajel uuj to malaj tas chuc tzin na' t'a a patic, malaj b'aj ix vik'chaanh in b'a t'ayach. Palta ¿tas yuj tzin a sayeq'ui yic tzin a milancham alani?"
        },
        {
            "number": "12",
            "text": "Ha ticnaic, onh b'eyk'olajocab' co chavanhil yuj Jehová Dios, mach tojol spensar, aocab' tz'ak'an spac t'ayach yuj tas tzin utej. Ha inxo tik jun, manh ol vak'och in k'ab' ach in milanchamoc."
        },
        {
            "number": "13",
            "text": "Ay jun lolonel syal eb' anima t'a peca' icha tik: Ha t'a eb' chuc, ata' scot chucal, xchi. Yuj chi' mamin rey, malaj b'ak'uinh ol vak'och in k'ab' t'ayach."
        },
        {
            "number": "14",
            "text": "Mamin rey, natonab'i to a ach tik sreyal ach Israel. Ha inxo van in a sayanek' tik, tocval ay jab'oc velk'ochi. Lajan in val icha nok' chamnac tz'i', ma icha val nok' k'ac."
        },
        {
            "number": "15",
            "text": "Yuj chi' aocab' Jehová tzonh b'eyk'olan co chavanhil, mach onh ay co mul. Aocab' tz'ilan tas tzin utej tik, tzin scolanel t'ayach, xchi vinh."
        },
        {
            "number": "16",
            "text": "Axo ix lajvi slolon vinhaj David chi', ix yalan vinhaj Saúl chi': --Ach David, ¿tom a ach tzach lolon chi' ma? xchi vinh. Ix ok'q'ue vinh."
        },
        {
            "number": "17",
            "text": "Ix yalan vinh: --Ha ach tik te tojol a pensar. Te wach' ix utej a pactzitan in chuc pensaril t'ayach."
        },
        {
            "number": "18",
            "text": "Ha val ticnaic tza ch'oxeli to wach' tzutej a pensar t'ayin. Ix in yak'valoch Jehová t'a yol a k'ab', palta maj in a milchamlaj."
        },
        {
            "number": "19",
            "text": "Val yel, malaj junok mach tato tz'ilchaj junok yajk'ol yuj, malaj tas syutej. Ha Jehová ol pactzitan t'ayach yuj jun a wach'k'olal tik t'ayin."
        },
        {
            "number": "20",
            "text": "Ix nachajel vuj ticnaic to a ach val ol ach och reyal, yuj chi' a opisio t'a yib'anh co chonhab' tik, malaj mach ol yal yik'anek' t'a yol a k'ab'."
        },
        {
            "number": "21",
            "text": "Ak'kan a ti' t'ayin ticnaic t'a yichanh Jehová to manh ol a satel-laj vinhtilal yet' eb' ayto vuj in b'a yet'oc, palta to ol in b'inajnhejcanoc, xchi vinh."
        },
        {
            "number": "22",
            "text": "Ix yak'an sti' vinhaj David chi' yuj tas ix yal vinh chi'. Ixlajwi chi', ix pax vinhaj Saúl chi' t'a spalacio, haxo pax vinhaj David chi' yet' eb' vinh ajun yet'oc, ix ochixcan eb' vinh t'a yoltac q'uen nhaq'ueen chi'."
        }
    ]
}