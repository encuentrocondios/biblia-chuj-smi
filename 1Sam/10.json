{
    "chapter": "10",
    "verses": [
        {
            "number": "1",
            "text": "Ixlajwi chi', ix yik'ancot jun yet'tal aceite winhaj Samuel chi', ix stob'anq'ue aceite chi' winh t'a sjolom winhaj Saúl chi', ix stz'ub'anelta sti' winh, ix yalan winh: --Ha Jehová tzach sik'anel ticnaic yic tzach och yajalil t'a yib'anh schonhab'."
        },
        {
            "number": "2",
            "text": "Ayic ol co pucan co b'a tik, ol a chalan a b'a yet' chavanh eb' winh vinac t'a slak'anil b'aj mucan ix Raquel t'a chonhab' Selsa t'a yol yic Benjamín. Ha eb' winh chi' ol alan t'ayach to toxo ix chax nok' a b'uru tza saya', manhxo ayoc och winh a mam t'a cusk'olal yuj nok', haxo pax uuj a ach tik syak' pensar winh yuj tas ol aj a chaxi."
        },
        {
            "number": "3",
            "text": "Ayto val jab'xo a k'och t'a te' ji t'a Tabor, ay oxvanh eb' winh vinac ol a cha ta', van sb'at eb' winh t'a Betel yic tz'och eb' winh ejmelal t'a Jehová ta'. Ay jun winh, oxvanh chiva yet'nac winh, haxo junxo winh oxe' ixim pan yet'nac winh, haxo junxo winh, yet'nac jun tz'uum winh b'ut'an t'a vino."
        },
        {
            "number": "4",
            "text": "Ol yak'an stzatzil a k'ol eb' winh, ol yak'an chab'oc ixim pan chi' eb' winh t'ayach, ol a cha ixim t'a eb' winh."
        },
        {
            "number": "5",
            "text": "Slajvi chi', ol ach q'uek'och t'a chonhab' Gabaa, b'aj tz'ochtaxon ejmelal t'a Jehová, ata' ay jun yet'tal jun makan eb' filisteo. Ayic ol ach och t'a yol chonhab' chi', ol ilan jayvanh eb' winh schecab' Jehová van yemuli, syalan slolonel Dios eb' winh, b'ab'el eb' winh van yak'anoch salterio, pandereta, flauta yet' arpa."
        },
        {
            "number": "6",
            "text": "Axo t'a jun rato chi', ol och Yespíritu Jehová t'ayach, icha eb' winh chi' ol ach ajoc, ol q'uexmaj a pensar."
        },
        {
            "number": "7",
            "text": "Ayic ol ilani to icha chi' aji, a tas wach' ol ab'i, a ol a k'ulej, yujto ha Dios ol och ed'oc."
        },
        {
            "number": "8",
            "text": "Slajvi chi', tzach b'ab'lajk'och t'a Gilgal. Ata' ol co chalaj co b'a, ol in nhusantz'a silab' yet' pax silab' yic junk'olal yet' Jehová. Uque' k'ual ol in a tanhvej ta', ato yic ol in k'ochoc. Ichato chi' ol valan t'ayach tas ol a k'ulej, xchi winhaj Samuel chi'."
        },
        {
            "number": "9",
            "text": "Ixnhej val lajvi yalancan quil co b'a winhaj Saúl t'a winhaj Samuel chi', ix q'uexji spensar winh yuj Dios, yuj chi' a val t'a jun k'u chi' ix elk'och juntzanh tas ix yal winhaj Samuel chi'."
        },
        {
            "number": "10",
            "text": "Axo ix k'och winhaj Saúl chi' t'a Gabaa yet' winh schecab' chi', ix elta eb' winh schecab' Jehová icha ix aj yalan winhaj Samuel chi', ix chaji winh yuj eb' winh. Ha val t'a jun rato chi', ix och Yespíritu Dios t'a winhaj Saúl, ix och ijan winh yalan slolonel Dios t'a skal eb' winh."
        },
        {
            "number": "11",
            "text": "Ha mach ojtannac winhaj Saúl chi' t'a yalanhtaxo, ayic ix yilan eb' yoch winh ejmelal, ix yilanpax eb' to ix q'uexmaj winh icha juntzanhxo eb' winh schecab' Jehová, ix yalan eb': ¿Tas tz'ik'an winh yuninal winhaj Cis tik? ¿Tom ipan winh schecab' Jehová yaji? xchi eb'."
        },
        {
            "number": "12",
            "text": "Ay jun winh aj Gabaa chi' ix alani: ¿Mach smam juntzanhxo eb' winh checab' tik jun? xchi winh. Ata' ix elcancot jun slolonel eb' anima: ¿Tom ipan winhaj Saúl tik schecab' Dios? xchi eb'."
        },
        {
            "number": "13",
            "text": "Ixlajwi yek'b'at juntzanh chi', ix q'uek'och winhaj Saúl chi' t'a tzalan b'aj tz'och ejmelal."
        },
        {
            "number": "14",
            "text": "Ix sk'anb'an jun winh yuk'tac smam winh t'ay yet' t'a winh schecab' winh yet'nac chi': --¿B'ajtil ix ex xid'eq'ui? xchi winh. Ix tak'vi winhaj Saúl chi': --Ix onh xid'ek' co say nok' b'uru, palta maj chaxlaj nok' cuuj, yuj chi' onh b'atcan co k'anb'ej t'a winhaj Samuel, xchi winh."
        },
        {
            "number": "15",
            "text": "Ix yalan winh yuk'tac winh smam winh chi': --Tzoc val el t'a e k'ool, tzeyal t'ayin, tas ix yal winhaj Samuel chi' t'ayex, xchi winh."
        },
        {
            "number": "16",
            "text": "Ix tak'vi winhaj Saúl chi': --Wach' ix yutej winh yalani. Ix yal winh to toxo ix chax nok' b'uru chi', xchi winh. Malaj jab'oc tas ix yal winh yuj tas ix yal winhaj Samuel t'ay to ol och reyal."
        },
        {
            "number": "17",
            "text": "Ixlajwi yek'b'at jaye' k'ual, ix smolb'an eb' israel winhaj Samuel t'a Mizpa t'a yichanh Jehová."
        },
        {
            "number": "18",
            "text": "Ix yalan winh t'a eb': --Ix yal Jehová co Diosal a onh israel onh tik: Ha in ix ex viq'uelta t'a Egipto, ix ex in colelta t'a yol sk'ab' eb' aj Egipto chi' yet' t'a yol sk'ab' juntzanhxo chonhab' ix ex ixtani, xchi Dios chi'."
        },
        {
            "number": "19",
            "text": "Palta haxo ticnaic tze patiquejel co Diosal ix onh ik'anelta b'aj ix onh ek' t'a syaelal yet' t'a cusk'olal chi'. Ix e patiquejcaneli, ix ex och ijan e k'anan junok co reyal yuj yak'an yajalil t'a quib'anh. Yuj chi' jun, tzex och t'a yichanh Jehová, t'a junjun inhtilal yet' t'a junjun macanhil tz'aj eyochi."
        },
        {
            "number": "20",
            "text": "Ixlajwi chi' ix yalan winh to snitzcot sb'a eb' yajalil junjun inhtilal eb' israel, haxo t'a yib'anh eb' yinhtilal Benjamín ix em sorteo."
        },
        {
            "number": "21",
            "text": "Ix yalanpax winh to snitzcot sb'a eb' yajal yaj t'a junjun makan yinhtilal Benjamín chi', haxo val t'a yib'anh yinhtilal winhaj Matri ix emi. Ix yalanxi winh to snitzcot sb'a yinhtilal winhaj Matri chi', haxo val t'a yib'anh winhaj Saúl yuninal winhaj Cis ix emi. Ix sayjiek' winh yuj eb', palta maj ilchajlaj winh."
        },
        {
            "number": "22",
            "text": "Yuj chi', ix sk'anb'an eb' t'a Jehová tato ayek' winh ta'. Ix yalani to ayek' winh, to ix sk'ub'ejel sb'a winh t'a skal juntzanh spa eb'."
        },
        {
            "number": "23",
            "text": "Ix b'at sayjielta winh yuj eb' b'aj k'ub'anel chi'. Axo yic ix sch'oxan sb'a winh t'a skal eb' anima chi', ix ilji to a eb' te chaanh steel, anhej t'a sjolom sjenhjab' winh sq'uek'och eb'."
        },
        {
            "number": "24",
            "text": "Ix yalan winhaj Samuel t'a eb' anima chi': --Ilecnab' val winh co reyal ix sik'och Jehová tik, malaj junok vinac t'a co cal tik syal slajb'an sb'a yet' winh, xchi winh. Ix q'ue nhilnaj eb' yalani: --Nivanocab' yelk'och winh co reyal, xchi eb' smasanil."
        },
        {
            "number": "25",
            "text": "Ixlajwi chi', ix yalan winhaj Samuel chi' sleyal yic rey t'a eb' chonhab' israel. Ix stz'ib'ejcan winh, ix yak'anoch winh t'a yol scajnub' Jehová. Ixlajwi chi', ix stak'lancan sb'a eb', ix pax eb' t'a spat."
        },
        {
            "number": "26",
            "text": "Ichapax chi' winhaj Saúl, ix pax winh t'a spat t'a Gabaa. Ay pax juntzanh eb' winh vinac te jelan t'a oval ix b'at yet' winh, yujto ix lolon Dios t'a spensar eb' yic sb'at eb' yet' winh."
        },
        {
            "number": "27",
            "text": "Palta ay juntzanh vinac b'uchumtac ix alan icha tik: ¿Tas ol yutoc jun winh tik onh scolani? xchi eb' winh. Emnaquil ix yutej winhaj Saúl chi' eb' winh, malaj tas ix siej eb' winh t'a winh. Palta malaj tas ix yal winh t'a eb' winh."
        }
    ]
}