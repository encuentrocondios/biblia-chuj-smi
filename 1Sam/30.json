{
    "chapter": "30",
    "verses": [
        {
            "number": "1",
            "text": "Axo t'a schab'jial chi', ix k'ochxi winhaj David chi' yet' eb' soldado t'a Siclag. Axo ix yilan eb' toxo ix elk'ajb'at masanil tastac ay t'a yol yic Neguev yet' t'a Siclag yuj eb' amalecita. Ix snhuscantz'a chonhab' Siclag chi' eb'."
        },
        {
            "number": "2",
            "text": "Ix ik'jib'at eb' ix ix, eb' unin yet' eb' icham anima ayek' ta' yuj eb', palta malaj junok mach ix smilcham eb'."
        },
        {
            "number": "3",
            "text": "Ayic ix k'och winhaj David yet' eb' soldado chi', ix yilan eb' to toxo ix tz'ab'at schonhab' eb' chi', toxo ix ik'jib'at eb' ix yetb'eyum eb' yet' yuninal eb' t'a preso."
        },
        {
            "number": "4",
            "text": "Yuj chi' ix te ok' eb', masanto ix el yip eb' yoq'ui."
        },
        {
            "number": "5",
            "text": "Ix ik'jib'at chavanh eb' ix yetb'eyum winhaj David chi' yuj eb' amalecita chi', aton ix Ahinoam aj Jezreel yet' ix Abigail yetb'eyumcan winh xilb'a Nabal aj Carmel."
        },
        {
            "number": "6",
            "text": "Ix te och winhaj David chi' t'a ilk'olal, yujto ijan sjulq'uenajcham winh yuj eb' soldado chi'. Masanil eb' te chab'xo sk'ol yuj tas ix utaj eb' yuninal eb' chi', palta haxo winhaj David chi', ix yak'val och spensar winh t'a Jehová sDiosal."
        },
        {
            "number": "7",
            "text": "Ixlajwi chi', ix yalan winh t'a winhaj sacerdote Abiatar yuninal winhaj Ahimelec: --Ak' pavor, ik'cot k'apac chaleca t'ayin, xchi winh. Ix yik'ancot k'apac winhaj Abiatar chi'."
        },
        {
            "number": "8",
            "text": "Ix sk'anb'an winhaj David chi' t'a Jehová icha tik: --¿Smoj am val in b'at t'a spatic juntzanh eb' winh elk'um chi'? ¿Ol am val yamchaj eb' winh vuuj? xchi winh. Ix tak'vi Jehová chi' t'a winh: --Ixic, ol yamchaj eb' winh uuj, ol ik'anxicanek' masanil eb' ix yik'b'at eb' winh chi', xchi t'a winh."
        },
        {
            "number": "9",
            "text": "Ha val t'a jun rato chi', ix b'at winhaj David yet' vaque' ciento eb' soldado yet'nac chi', ix k'och eb' t'ha ha' eluma' scuchan Besor."
        },
        {
            "number": "10",
            "text": "Ata' ix k'unb'ican chab' ciento eb' soldado, majxo yal-laj sk'axpitan ha' eb', haxo chanhe' ciento eb' jun, ix b'atnhej eb' yet' winhaj David chi'."
        },
        {
            "number": "11",
            "text": "Ixlajwi chi', ix yilan jun winh aj Egipto eb' t'a yol b'e, ix yik'anb'at winh eb' t'a winhaj David chi', ix yak'an wa winh eb', ix yak'an ha ha' eb' yuk' winh."
        },
        {
            "number": "12",
            "text": "Ix yak'anpax jab' taquinh higo eb' b'ob'il icha vail t'a winh yet' pax chab' b'uyanh sat uva tacjinac. Ayic ix lajvi sva jun winh aj Egipto chi', ix och val yip winh ix yab'i, yujto schab'jialxo skan sva winh, ma yuk'an ha' winh."
        },
        {
            "number": "13",
            "text": "Ixlajwi chi', ix sk'anb'an winhaj David chi' t'a winh: --¿Mach a patrón? ¿B'ajtil cajan ach? xchi winh. Ix tak'vi winh: --Ha in tik aj Egipto in, schecab' in jun winh amalecita, palta ix in penaayaxcani, yuj chi' chab'jitax in yactejcan winh vajal chi'."
        },
        {
            "number": "14",
            "text": "Yujto ix onh xid'ek' quelq'uej tastac t'a Neguev t'a yol yic eb' cereteo, t'a eb' aj Judá yet' pax t'a Caleb. Anhejtona' ix cak'canoch sk'ak'al chonhab' Siclag, xchi winh."
        },
        {
            "number": "15",
            "text": "--¿Tzam in ik'b'at t'a juntzanh eb' winh elk'um chi'? xchi winhaj David chi' t'a winh. Ix tak'vi winh: --Syal ach vik'anb'ati tato tzak' a ti' t'a yichanh Dios to max in a milchamoc, max in ak'paxoch t'a yol sk'ab' winh in patrón chi', xchi winh."
        },
        {
            "number": "16",
            "text": "Icha chi' ix aj yik'jib'at winhaj David chi' yuj winh b'aj ayek' eb' elk'um chi'. Sacleminac yajek' eb' ta', van sva eb', van yuk'anpax anh eb'. Ayoch q'uinh yuj eb' yuj tas ix b'at yelq'uej eb' t'a yol yic eb' filisteo yet' t'a yol smacb'en Judá chi'."
        },
        {
            "number": "17",
            "text": "Icha chi' ix aj sk'och winhaj David chi' b'aj ayek' eb' chi'. Axo t'a junxo k'u ayic mantzac sakb'i, ix syamanoch winh yak'an oval yet' eb' masanto ix em k'u. Manhxo junok eb' ix cani, axonhej chanhe' ciento eb' quelemtac ix q'ue t'a yib'anh scamello, ix b'at eb' elelal."
        },
        {
            "number": "18",
            "text": "Masanil tastac ix yelq'uejcot eb' chi', ix yik'xicanek' winhaj David chi'. Icha chi' ix aj yik'anpaxcanek' eb' ix yetb'eyum winh schavanhil."
        },
        {
            "number": "19",
            "text": "Malaj junok anima ix yik'b'at eb' amalecita chi' to maj ek'xican yuj winhaj David chi': Eb' winh vinac, eb' ix ix yet' eb' unin, masanil tastac ix yik'xicanek' winh."
        },
        {
            "number": "20",
            "text": "Ix yik'anpaxcanek' nok' calnel winh yet' nok' vacax smasanil. Yuj chi' a eb' macjinac nok' nok' chi' ix alani: Ina val tas ix yik'canek' winhaj David, xchi eb'."
        },
        {
            "number": "21",
            "text": "Ayic ix jax eb' t'a sti' ha' Besor b'aj aycan chab' ciento eb' soldado ix k'unb'icani, ix elta eb' ul scha winhaj David yet' eb' ix xid'ek' yet' winh. Axo ix javi winh t'a eb' jun, ix yak'an stzatzil sk'ol eb' winh."
        },
        {
            "number": "22",
            "text": "Palta ay eb' soldado winh yet'nac chi' te chuk spensar. Yuj chi' ix yal eb' to a eb' maj xid'ek' yet' eb' t'a oval chi', manh smojoc tz'ak'ji t'a eb' tastac ix b'at yik'xiek' eb' chi', anhej eb' ix yetb'eyum eb' yet' yuninal eb' syik'xicani, sb'at eb' b'ian, xchi eb' ix xid'ek' chi'."
        },
        {
            "number": "23",
            "text": "Ix yalan winhaj David chi' t'a eb' icha tik: --Manh eyutoc e b'a icha chi', yujto a Jehová ix ak'an t'ayonh. Ha ix onh tanhvani. Ha pax ix ak'anoch juntzanh eb' elk'um ix onh ixtan chi' t'a yol co k'ab'."
        },
        {
            "number": "24",
            "text": "¿Tom ay mach ol chaan yab' jun e pensar chi'? Icha val yic eb' ix xid'ek' t'a oval ol yik'a', icha pax chi' yic eb' ix kan yil co k'ael tik ol yik'a', lajannhej ol ek'oc, xchi winh."
        },
        {
            "number": "25",
            "text": "(Atax ta' ix ochnhejcan jun chi' leyal t'a skal eb' israel.)"
        },
        {
            "number": "26",
            "text": "Ayic ix k'och winhaj David chi' t'a chonhab' Siclag, ix schecanb'at eb' schecab' winh t'a eb' yichamtac vinaquil Judá, aton eb' yamigo winh, yuj yak'anb'at winh jab'oc tastac ix b'at yiq'uek' chi', yuj chi' icha ix aj yalan winh chi', icha chi' ix aj yalan eb' checab' chi', ix yalan eb' icha tik: Ina jab' tas ix b'at vik'canek' t'a eb' ayoch ajk'olal t'a Jehová svak'b'at tik t'ayex, xchicot winhaj David, xchi eb'."
        },
        {
            "number": "27",
            "text": "Ix yak'b'at juntzanh silab' chi' winh t'a eb' cajan t'a Betel, t'a Ramot t'a yol yic Neguev, t'a Jatir, t'a Aroer, t'a Sifmot, t'a Estemoa, t'a Racal, t'a juntzanh schonhab'kan winhaj Jerameel, t'a juntzanh schonhab' eb' ceneo, t'a Horma, t'a Corasán, t'a Atac, t'a Hebrón yet' t'a masanil lugar b'aj ek'nac winh scol sb'a yet' eb' soldado."
        }
    ]
}