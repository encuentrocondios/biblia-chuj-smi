{
    "chapter": "31",
    "verses": [
        {
            "number": "1",
            "text": "Ix och eb' filisteo yak' oval yet' eb' israel, ix el lemnaj eb' israel chi', tzijtum eb' ix cham t'a Gilboa."
        },
        {
            "number": "2",
            "text": "Ix b'atnhej eb' filisteo t'a spatic winhaj Saúl yet' eb' yuninal. Ix cham eb' yuninal winh chi', aton winhaj Jonatán, winhaj Abinadab yet' winhaj Malquisúa."
        },
        {
            "number": "3",
            "text": "Ix te och val oval chi' b'aj ayek' winhaj Saúl chi', haxo ix aji, ix yamchaj winh yuj sjul-lab' eb' filisteo chi', yuj chi' ix te xiv winh."
        },
        {
            "number": "4",
            "text": "Ix yalan winh t'a winh ed'jinac syamk'ab': --Ik'q'ueta q'uen espada chi' tzin a tecanchamoc, yic wach' a juntzanh ch'oc chonhab'il tik, manh ol in sb'uch eb' ayic ol in smilancham eb', xchi winhaj Saúl chi'. Palta ix te xiv winh ed'jinac syamk'ab' winh chi', maj stak'laj winh stecancham winh. Yuj chi' ix syumb'at nhojnaj sb'a winh t'a yib'anh q'uen yespada, ix cham winh."
        },
        {
            "number": "5",
            "text": "Ayic ix yilan winh ed'jinac syamk'ab' winh chi' to toxo ix cham winh, ix smilanpaxcham sb'a winh icha ix aj smilancham sb'a winhaj Saúl chi'."
        },
        {
            "number": "6",
            "text": "Ha t'a jun k'u chi' ix cham winhaj Saúl, eb' yuninal winh yoxvanhil, winh ed'jinac syamk'ab' winh chi' yet' masanil eb' israel yet'nac winh."
        },
        {
            "number": "7",
            "text": "Ayic ix yab'an eb' israel ayek' t'a sk'axepalb'at yak'lical Jezreel yet' pax eb' cajan t'a sk'axepalb'at ha' Jordán to toxo ix el lemnaj eb' soldado, toxo ix champax winhaj Saúl yet' eb' yuninal yoxvanhil, ix b'at eb' elelal, ix yactejcan schonhab' eb'. Axo eb' filisteo ix k'ochcan cajan ta'."
        },
        {
            "number": "8",
            "text": "Axo t'a junxo k'u, ix b'at eb' filisteo chi' yik'cot masanil tastac ay t'a eb' israel ix cham t'a oval chi', ix yilan eb' to b'alancan winhaj Saúl yet' eb' yuninal yoxvanhil t'a skal jantac eb' soldado chamnacxo t'a lum vitz Gilboa."
        },
        {
            "number": "9",
            "text": "Yuj chi' ix xiquel sjolom winh eb', ix yik'anpaxel q'uen syamk'ab' winh eb' yic oval. Ixlajwi chi', ix yak'anb'at yab'ixal eb' t'a junjun schonhab' eb' filisteo yet' t'a spatil sdiosal eb'."
        },
        {
            "number": "10",
            "text": "Ix yik'anb'at syamk'ab' winhaj Saúl chi' eb' t'a spatil sdiosal scuch Astarot, ix stzek'ancanq'ue jachan snivanil winh chi' eb' yet' yic eb' yuninal winh t'a smuroal chonhab' Bet-sán."
        },
        {
            "number": "11",
            "text": "Ayic ix yab'an eb' aj Jabes t'a yol yic Galaad to ix locb'ajcanq'ue snivanil winhaj Saúl chi' yuj eb' filisteo ta',"
        },
        {
            "number": "12",
            "text": "masanil eb' soldado te tek'an, pilan ak'val ix b'ey eb', ix k'och eb' b'aj aycan snivanil eb' chamnac chi', ix yik'ancot eb' t'a Jabes. Axo ta' ix snhustz'a eb'."
        },
        {
            "number": "13",
            "text": "Axo sb'aquil eb', ha t'a yich jun te te' t'a Jabes chi' ix mucchajcani. Uque' k'ual ix och eb' aj Jabes chi' t'a tzek'ojk'olal yuj eb' chamnac chi'."
        }
    ]
}