{
    "chapter": "23",
    "verses": [
        {
            "number": "1",
            "text": "Ay jun k'ual ix och eb' filisteo yak' oval t'a chonhab' Keila, ix elk'ajb'at strigo eb' toto val ix steq'ueli, yuj chi' ayic ix yalan jun tik eb' t'a winhaj David,"
        },
        {
            "number": "2",
            "text": "ix b'at sk'anb'an yab' winh t'a Jehová icha tik: --¿Tzam in a chab'at vak' oval yet' juntzanh filisteo chi'? xchi winh. Ix tak'vi Jehová: --Ixic ak' oval, tza colancanel chonhab' Keila tik, xchi t'a winh."
        },
        {
            "number": "3",
            "text": "Axo eb' winh ajun yet' winhaj David chi', ix yal eb' t'a winh icha tik: --Ina to t'a xivk'olal ayonhek' t'a Judá tik, ocxom val to tzonh b'at cak' oval yet' eb' filisteo t'a chonhab' Keila, xchi eb'."
        },
        {
            "number": "4",
            "text": "Yuj chi' ix sk'anb'ejxi winh t'a Jehová. Ix tak'vixi t'a winh, ix yalani: --Ixic t'a chonhab' Keila chi'. Ha in ol vak'och eb' filisteo chi' t'a yol a k'ab', xchi."
        },
        {
            "number": "5",
            "text": "Yuj chi' ix b'at winhaj David chi' yet' eb' soldado ajun yet'oc t'a chonhab' Keila chi'. Ata' ix yak' oval eb' yet' eb' filisteo chi'. Ix ak'ji ganar eb' yuj eb', yuj chi' ix yik'canek' smolb'etzal nok' eb' smasanil. Icha chi' ix aj scolchajcanel eb' cajan t'a Keila chi'."
        },
        {
            "number": "6",
            "text": "Ha winhaj Abiatar yuninal winhaj Ahimelec, winh ix el lemnajoc, ix k'och winh b'aj ayek' winhaj David t'a chonhab' Keila chi', yet'nac jun chaleca winh."
        },
        {
            "number": "7",
            "text": "Ix alchaj t'a winhaj Saúl to ha t'a chonhab' Keila ayek' winhaj David chi'. Ix snaan winh icha tik: Ha ticnaic toxo ix ak'jioch winhaj David chi' t'a yol in k'ab' yuj Dios, yujto toxo ix b'at smacb'ejcanoch sb'a winh t'a yol jun chonhab' to te wach' yajoch spuertail smacchaji, xchi winh."
        },
        {
            "number": "8",
            "text": "Ixlajwi chi', ix yavtan masanil eb' soldado winh, yic sb'at oymitaj winhaj David chi' yet' eb' soldado t'a Keila yuj eb' yalani."
        },
        {
            "number": "9",
            "text": "Palta ix yojtaquejel winhaj David chi' to van scot winhaj Saúl yak' oval yet' winh, yuj chi' ix yal winh t'a winhaj sacerdote Abiatar to syik'cot k'apac chaleca winh yic sk'anb'ej eb' t'a Jehová."
        },
        {
            "number": "10",
            "text": "Ix yalan winhaj David chi' icha tik: --Mamin Jehová, co Diosal ach a onh israel onh tik, a in a checab' in tik ix vab'i to a winhaj Saúl van snaan winh ul satel chonhab' Keila tik vuuj."
        },
        {
            "number": "11",
            "text": "¿Ol am javok winh icha ix aj vab'ani? ¿Ol am in yak'och eb' cajan t'a chonhab' Keila tik t'a yol sk'ab' winh? Tzin tevi t'ayach Jehová co Diosal a onh israel onh tik, to tzal t'ayin, xchi winh. Ix yalan Jehová chi': --Ha winhaj Saúl chi' van scot winh, xchi."
        },
        {
            "number": "12",
            "text": "Ix sk'anb'anxi winhaj David chi' t'a Jehová chi': --¿Ol am in yak'och eb' aj chonhab' Keila tik yet' eb' in soldado t'a yol sk'ab' winh? xchi winh. Ix yalanxi Jehová chi': --I', ol ex yak'och eb', xchi."
        },
        {
            "number": "13",
            "text": "Yuj chi' ix el winhaj David yet' eb' soldado chi', ay am junok 600 eb'. Ch'occh'oc b'aj ayek' eb' t'a juntac el. Ayic ix k'ochxi yab'ixal t'a winhaj Saúl chi' to toxo ix el eb' t'a chonhab' Keila chi', majxo b'atlaj winh ta'."
        },
        {
            "number": "14",
            "text": "Yuj chi' ix aj winhaj David chi' t'a juntzanh q'uen nhaq'ueen t'a siquil lu'um t'a yol yic Zif. Wach'chom ix saychajek' winh yuj winhaj Saúl chi' t'a junjun k'u, palta maj ak'jilaj winh yuj Dios t'a yol sk'ab' winh."
        },
        {
            "number": "15",
            "text": "Ayic ix yab'an specal winhaj David chi' to anheja' sayjiek' winh yuj winhaj Saúl chi' yic smilanchamoc, ix canxonhej winh t'a Hores, t'a tzinan lu'um t'a yol yic Zif chi'."
        },
        {
            "number": "16",
            "text": "Ay jun k'ual ix b'at winhaj Jonatán yil winhaj David t'a Hores chi'. Ix ak'ji stek'anil winhaj David chi' yuj winh yic syak'anoch Dios winh yipoc sk'ool."
        },
        {
            "number": "17",
            "text": "Ix yalan winh t'a winhaj David chi' icha tik: --Manh ach xivoc, yujto manh ol ach ilchajlaj yuj winh in mam chi'. Yujto a ach tik, ol ach ochnhej co reyaloc a onh israel onh tik, a inxo ol in och t'a schab'il yajalil t'ayach. Ha jun tik yojtacxopax winh in mam chi', xchi winh."
        },
        {
            "number": "18",
            "text": "Ix snaanxicot strato eb' winh schavanhil t'a yichanh Jehová. Ixlajwi chi', ix meltzajxi winhaj Jonatán chi' t'a spat, haxo pax winhaj David chi', ix cannhej winh t'a Hores chi'."
        },
        {
            "number": "19",
            "text": "Axo eb' cajan t'a Zif chi' ix b'at alan t'a winhaj Saúl t'a Gabaa, ix yalan eb': --Ha winhaj David, ayek' winh sk'ub'ejel sb'ha t'a yol co macb'en, t'a juntzanh q'uen nhaq'ueen t'a svitzal Haquila, t'a Hores, t'a stojolal sur t'a chonhab' Jesimón."
        },
        {
            "number": "20",
            "text": "Yuj chi' mamin rey, tato syal a k'ool tzach b'at ta', syal tzach b'ati, ol co ch'ox winh t'ayach, xchi eb'."
        },
        {
            "number": "21",
            "text": "Ix yalan winhaj Saúl chi' t'a eb': --Yak'ocab' swach'k'olal Jehová t'a eyib'anh, yujto tz'ok' e k'ool t'ayin."
        },
        {
            "number": "22",
            "text": "Ha ticnaic, swal t'ayex to b'at eyil val b'ajvaltil ayek' winh, mach ix ilani, yujto svab'i tob' te jelan winh scolan sb'a."
        },
        {
            "number": "23",
            "text": "Tzeyil val sik'lab'il b'aj val sk'ub'ejel sb'a winh chi', tzul eyalanxi t'ayin t'a sjichanil, icha chi' ol aj in b'at eyed'oc. Tato yel ayek' winh ta', ol b'at in sayek' winh t'a skal masanil yol yic Judá, xchi winh."
        },
        {
            "number": "24",
            "text": "Ix b'ab'laj pax eb' aj Zif chi' t'a schonhab', haxo winhaj Saúl chi' tzak'anto ix b'at winh yet' eb' soldado. Axo pax winhaj David chi', ayek' winh yet' eb' winh ajun yet'oc t'a Maón, t'a tzinan lu'um, t'a ak'lic t'a stojolal sur t'a chonhab' Jesimón."
        },
        {
            "number": "25",
            "text": "Yuj chi' ix b'at winhaj Saúl chi' yet' eb' soldado say winh. Ayic ix alji jun tik t'a winhaj David chi', ix emta winh t'a sattac q'ueen, ix cannhej winh t'a lum Maón t'a tzinan lu'um chi'. Yuj chi' a ix yab'an winhaj Saúl chi' icha chi', ix b'at winh sayek' winh ta'."
        },
        {
            "number": "26",
            "text": "Ha t'a jun spak'ul jun vitz chi', ata' sb'at winhaj Saúl yet' soldado. Axo t'a junxo spatic lu'um, ata' sb'atpax winhaj David yet' eb' soldado ajun yet'oc yic syak' yip eb' yel t'a winhaj Saúl chi'. Palta toxo ix oyjichaanh winhaj David yet' eb' ajun yet' winh yuj winhaj Saúl yet' eb' soldado chi' yic syamji eb'."
        },
        {
            "number": "27",
            "text": "Elanhchamel ix k'och jun winh checab' t'a winhaj Saúl chi', ix yalan winh: --Mamin rey, meltzajanh t'a elanhchamel, yujto a eb' filisteo toxo ix och eb' t'a yol co chonhab', xchi winh."
        },
        {
            "number": "28",
            "text": "Yuj chi' ix b'at winhaj Saúl chi' yak' oval yet' eb' filisteo chi'. Icha chi' ix aj yoch vaan winh spechan b'eyek' winhaj David chi'. Atax ta' ix scuchcan jun sat q'uen chi' icha tik: Sat q'uen b'aj ix spoj sb'a b'e."
        },
        {
            "number": "29",
            "text": "Icha chi' ix aj sb'atcan winhaj David chi' sk'ub'ejel sb'ha t'a yoltac q'uen nhaq'ueen t'a yol yic En-gadi."
        }
    ]
}