{
    "chapter": "23",
    "verses": [
        {
            "number": "1",
            "text": "Ay jun k'ual ix och heb' filisteo yak' owal t'a chonhab' Keila, ix elk'ajb'at strigo heb' toto wal ix stek'eli, yuj chi' ayic ix yalan jun tik heb' t'a winhaj Dawid,"
        },
        {
            "number": "2",
            "text": "ix b'at sk'anb'an yab' winh t'a Jehová icha tik: --¿Tzam in a chab'at wak' owal yet' juntzanh filisteo chi'? xchi winh. Ix tak'wi Jehová: --Ixic ak' owal, tza colancanel chonhab' Keila tik, xchi t'a winh."
        },
        {
            "number": "3",
            "text": "Axo heb' winh ajun yet' winhaj Dawid chi', ix yal heb' t'a winh icha tik: --Ina to t'a xivk'olal ayonhek' t'a Judá tik, ocxom wal to tzonh b'at cak' owal yet' heb' filisteo t'a chonhab' Keila, xchi heb'."
        },
        {
            "number": "4",
            "text": "Yuj chi' ix sk'anb'ejxi winh t'a Jehová. Ix tak'wixi t'a winh, ix yalani: --Ixic t'a chonhab' Keila chi'. Ha in ol wak'och heb' filisteo chi' t'a yol a k'ab', xchi."
        },
        {
            "number": "5",
            "text": "Yuj chi' ix b'at winhaj Dawid chi' yet' heb' soldado ajun yet'oc t'a chonhab' Keila chi'. Ata' ix yak' owal heb' yet' heb' filisteo chi'. Ix ak'ji ganar heb' yuj heb', yuj chi' ix yik'canek' smolb'etzal nok' heb' smasanil. Icha chi' ix aj scolchajcanel heb' cajan t'a Keila chi'."
        },
        {
            "number": "6",
            "text": "Ha winhaj Abiatar yuninal winhaj Ahimelec, winh ix el lemnajoc, ix k'och winh b'aj ayek' winhaj Dawid t'a chonhab' Keila chi', yet'nac jun chaleca winh."
        },
        {
            "number": "7",
            "text": "Ix alchaj t'a winhaj Saúl to ha t'a chonhab' Keila ayek' winhaj Dawid chi'. Ix snaan winh icha tik: Ha ticnaik toxo ix ak'jioch winhaj Dawid chi' t'a yol in k'ab' yuj Dios, yujto toxo ix b'at smacb'ejcanoch sb'a winh t'a yol jun chonhab' to te wach' yajoch spuertail smacchaji, xchi winh."
        },
        {
            "number": "8",
            "text": "Ixlajwi chi', ix yavtan masanil heb' soldado winh, yic sb'at oymitaj winhaj Dawid chi' yet' heb' soldado t'a Keila yuj heb' yalani."
        },
        {
            "number": "9",
            "text": "Palta ix yojtaquejel winhaj Dawid chi' to wan scot winhaj Saúl yak' owal yet' winh, yuj chi' ix yal winh t'a winhaj sacerdote Abiatar to syik'cot k'apac chaleca winh yic sk'anb'ej heb' t'a Jehová."
        },
        {
            "number": "10",
            "text": "Ix yalan winhaj Dawid chi' icha tik: --Mamin Jehová, ko Diosal ach a onh israel onh tik, a in a checab' in tik ix wab'i to a winhaj Saúl wan snaan winh ul satel chonhab' Keila tik wuuj."
        },
        {
            "number": "11",
            "text": "¿Ol am jawok winh icha ix aj wab'ani? ¿Ol am in yak'och heb' cajan t'a chonhab' Keila tik t'a yol sk'ab' winh? Tzin tewi t'ayach Jehová ko Diosal a onh israel onh tik, to tzal t'ayin, xchi winh. Ix yalan Jehová chi': --Ha winhaj Saúl chi' wan scot winh, xchi."
        },
        {
            "number": "12",
            "text": "Ix sk'anb'anxi winhaj Dawid chi' t'a Jehová chi': --¿Ol am in yak'och heb' aj chonhab' Keila tik yet' heb' in soldado t'a yol sk'ab' winh? xchi winh. Ix yalanxi Jehová chi': --I', ol ex yak'och heb', xchi."
        },
        {
            "number": "13",
            "text": "Yuj chi' ix el winhaj Dawid yet' heb' soldado chi', ay am junok 600 heb'. Ch'occh'oc b'aj ayek' heb' t'a juntac el. Ayic ix k'ochxi yab'ixal t'a winhaj Saúl chi' to toxo ix el heb' t'a chonhab' Keila chi', majxo b'atlaj winh ta'."
        },
        {
            "number": "14",
            "text": "Yuj chi' ix aj winhaj Dawid chi' t'a juntzanh k'een nhak'een t'a siquil lu'um t'a yol yic Zif. Wach'chom ix saychajek' winh yuj winhaj Saúl chi' t'a junjun k'u, palta maj ak'jilaj winh yuj Dios t'a yol sk'ab' winh."
        },
        {
            "number": "15",
            "text": "Ayic ix yab'an specal winhaj Dawid chi' to anheja' sayjiek' winh yuj winhaj Saúl chi' yic smilanchamoc, ix canxonhej winh t'a Hores, t'a tzinan lu'um t'a yol yic Zif chi'."
        },
        {
            "number": "16",
            "text": "Ay jun k'ual ix b'at winhaj Jonatán yil winhaj Dawid t'a Hores chi'. Ix ak'ji stek'anil winhaj Dawid chi' yuj winh yic syak'anoch Dios winh yipoc sk'ool."
        },
        {
            "number": "17",
            "text": "Ix yalan winh t'a winhaj Dawid chi' icha tik: --Manh ach xiwoc, yujto manh ol ach ilchajlaj yuj winh in mam chi'. Yujto a ach tik, ol ach ochnhej ko reyaloc a onh israel onh tik, a inxo ol in och t'a schab'il yajalil t'ayach. Ha jun tik yojtacxopax winh in mam chi', xchi winh."
        },
        {
            "number": "18",
            "text": "Ix snaanxicot strato heb' winh schawanhil t'a yichanh Jehová. Ixlajwi chi', ix meltzajxi winhaj Jonatán chi' t'a spat, haxo pax winhaj Dawid chi', ix cannhej winh t'a Hores chi'."
        },
        {
            "number": "19",
            "text": "Axo heb' cajan t'a Zif chi' ix b'at alan t'a winhaj Saúl t'a Gabaa, ix yalan heb': --Ha winhaj Dawid, ayek' winh sk'ub'ejel sb'ha t'a yol ko macb'en, t'a juntzanh k'een nhak'een t'a switzal Haquila, t'a Hores, t'a stojolal sur t'a chonhab' Jesimón."
        },
        {
            "number": "20",
            "text": "Yuj chi' mamin rey, tato syal a k'ool tzach b'at ta', syal tzach b'ati, ol ko ch'ox winh t'ayach, xchi heb'."
        },
        {
            "number": "21",
            "text": "Ix yalan winhaj Saúl chi' t'a heb': --Yak'ocab' swach'k'olal Jehová t'a eyib'anh, yujto tz'ok' he k'ool t'ayin."
        },
        {
            "number": "22",
            "text": "Ha ticnaik, swal t'ayex to b'at eyil wal b'ajwaltil ayek' winh, mach ix ilani, yujto swab'i tob' te jelan winh scolan sb'a."
        },
        {
            "number": "23",
            "text": "Tzeyil wal sik'lab'il b'aj wal sk'ub'ejel sb'a winh chi', tzul eyalanxi t'ayin t'a sjichanil, icha chi' ol aj in b'at eyed'oc. Tato yel ayek' winh ta', ol b'at in sayek' winh t'a skal masanil yol yic Judá, xchi winh."
        },
        {
            "number": "24",
            "text": "Ix b'ab'laj pax heb' aj Zif chi' t'a schonhab', haxo winhaj Saúl chi' tzak'anto ix b'at winh yet' heb' soldado. Axo pax winhaj Dawid chi', ayek' winh yet' heb' winh ajun yet'oc t'a Maón, t'a tzinan lu'um, t'a ak'lic t'a stojolal sur t'a chonhab' Jesimón."
        },
        {
            "number": "25",
            "text": "Yuj chi' ix b'at winhaj Saúl chi' yet' heb' soldado say winh. Ayic ix alji jun tik t'a winhaj Dawid chi', ix emta winh t'a sattac k'een, ix cannhej winh t'a lum Maón t'a tzinan lu'um chi'. Yuj chi' a ix yab'an winhaj Saúl chi' icha chi', ix b'at winh sayek' winh ta'."
        },
        {
            "number": "26",
            "text": "Ha t'a jun spak'ul jun witz chi', ata' sb'at winhaj Saúl yet' soldado. Axo t'a junxo spatic lu'um, ata' sb'atpax winhaj Dawid yet' heb' soldado ajun yet'oc yic syak' yip heb' yel t'a winhaj Saúl chi'. Palta toxo ix oyjichaanh winhaj Dawid yet' heb' ajun yet' winh yuj winhaj Saúl yet' heb' soldado chi' yic syamji heb'."
        },
        {
            "number": "27",
            "text": "Elanhchamel ix k'och jun winh checab' t'a winhaj Saúl chi', ix yalan winh: --Mamin rey, meltzajanh t'a elanhchamel, yujto a heb' filisteo toxo ix och heb' t'a yol ko chonhab', xchi winh."
        },
        {
            "number": "28",
            "text": "Yuj chi' ix b'at winhaj Saúl chi' yak' owal yet' heb' filisteo chi'. Icha chi' ix aj yoch waan winh spechan b'eyek' winhaj Dawid chi'. Atax ta' ix scuchcan jun sat k'een chi' icha tik: Sat k'een b'aj ix spoj sb'a b'e."
        },
        {
            "number": "29",
            "text": "Icha chi' ix aj sb'atcan winhaj Dawid chi' sk'ub'ejel sb'ha t'a yoltac k'een nhak'een t'a yol yic En-gadi."
        }
    ]
}