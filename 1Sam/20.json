{
    "chapter": "20",
    "verses": [
        {
            "number": "1",
            "text": "Ix el lemnaj winhaj David t'a Naiot t'a yol yic Ramá, ix b'at yilan winhaj Jonatán winh, yic syal winh t'a winh: --¿Tas val in mul? ¿Tom ay val junok in mul te chuk ix in k'ulej t'a winh a mam, yuj chi' tzin sayek' winh yic tzin smilanchamoc? xchi winh."
        },
        {
            "number": "2",
            "text": "Ix tak'vi winhaj Jonatán chi': --Manh jab'oc, manh ol ach chamlaj. Scham a naani to a masanil tas sk'ulej winh in mam chi', syalnhej winh t'ayin, wach'chom niwan yelk'ochi, ma quennhej. ¿Tom ijan manh ol yal winh t'ayin yuj jun tik? Maay amlaj, xchi winh."
        },
        {
            "number": "3",
            "text": "Ix och ijan winhaj David chi' yalani: --Yojtac winh a mam chi' to te wach' cak'ani, yuj chi' max yal-laj winh t'ayach, max yal-laj sk'ol winh tzojtaquejeli, yic max ach cusi. Palta yojtacxo Jehová to ayxo och chamel t'a vib'anh, xchi winh."
        },
        {
            "number": "4",
            "text": "Ix yalan winhaj Jonatán chi': --Tato ay junok b'aj syal ach in colani, al t'ayin, xchi winh."
        },
        {
            "number": "5",
            "text": "Ix tak'vi winhaj David chi': --Ha k'ik'an tz'och q'uinh yuj yalji q'uen uj, yowalil tzin em k'ojan in wa t'a stz'ey winh rey chi'. Elocab' t'a a k'ool tzin k'ub'ejcanel in b'ha t'a caltac te' tik, masanto t'a yemk'ualil chab'ej."
        },
        {
            "number": "6",
            "text": "Tato tzin sk'anb'ej winh a mam chi', tzal t'a winh to a t'ayach ix in k'ana' to tzin b'atcan t'a Belén in chonhab', yujto a masanil eb' in k'ab' voc ol ak'anoch q'uinh ichataxon t'a junjun ab'il."
        },
        {
            "number": "7",
            "text": "Yik'ocab' tas tzal chi', tato xchi winh, wach' wik syal chi'. Tato scot yoval winh jun, syalelk'ochi to naanxo yuj winh in smilanchamoc."
        },
        {
            "number": "8",
            "text": "Ina to toxo ix cak' co ti' t'a yichanh Jehová to wach' cak'ani, yuj chi' tzin k'an jun tik t'ayach. Palta tato yel ay in mul, syal in a milanchamoc, manh yovaliloc tzin ik'b'at t'a yichanh winh a mam chi', xchi winh."
        },
        {
            "number": "9",
            "text": "Ix tak'vi winhaj Jonatán chi': --Manh a na icha chi', tato ix vab' specal to snib'ej winh in mam chi' tzach smilchamoc, toxom ix val t'ayach, xchi winh t'a winh."
        },
        {
            "number": "10",
            "text": "--¿Mach pax ol alan t'ayin, tato chuk ol aj stak'voc winh t'ayach? xchi winhaj David chi'."
        },
        {
            "number": "11",
            "text": "Ix yalan winhaj Jonatán chi': --Conh ved'oc, conh el t'a spatiquel chonhab' tik, xchi winh. Ix b'at eb' winh schavanhil."
        },
        {
            "number": "12",
            "text": "Ayic ix k'och eb' winh b'aj manhxalaj anima, ix yalan winhaj Jonatán chi': --Yojtac Jehová co Diosal to yel svala'. Ha k'ik'an, ma chab'ej yab' icha tik, tzin k'anb'ej t'a winh in mam chi', tas nab'il yuj winh. Tato wach' tas sna' winh t'a a patic, svalcot ab'i."
        },
        {
            "number": "13",
            "text": "Tato chuk spensar winh t'a a patic jun, aocab' Jehová ol ak'an in yaelal tato max val t'ayach yuj tas ol aj a colan a b'a. Axo ticnaic, colvajocab' Jehová ed'oc icha ix aj skolwaj yet' winh in mam chi'."
        },
        {
            "number": "14",
            "text": "Ha ticnaic, tato pitzaninto ol ach ochcan reyal, tzin k'an t'ayach to ol ok' a k'ool t'ayin icha yoq'uelk'olal Jehová t'ayach, manh ol in a milchamlaj."
        },
        {
            "number": "15",
            "text": "Tato toxo in cham jun, tzin k'an t'ayach to tza nacot winhtilal t'a masanil tiempo. Ayic ol satjiel eb' ajk'ol yuj Jehová, mocab' satel in b'inaj t'a a macb'en, xchi winh."
        },
        {
            "number": "16",
            "text": "Icha chi' ix aj sb'oancan strato winhaj Jonatán chi' yet' winhaj David chi', ol b'eynhejb'at t'a skal yinhtilal winhaj David chi'. Ix yalan winhaj Jonatán chi' icha tik: Aocab' Jehová tz'ak'an a yaelal tato manh ol elk'och tas scalcan tik, xchi winh."
        },
        {
            "number": "17",
            "text": "Yujto te xajan winhaj David chi' yuj winhaj Jonatán chi', yuj chi' ix yal winh to swach' b'oejxican jun strato eb' winh chi'."
        },
        {
            "number": "18",
            "text": "Ix yalanxi winhaj Jonatán chi': --K'ik'an tz'och q'uinh yuj yalji q'uen uj, scheclaji to malaj ach yujto secan tz'ajkan b'aj tzach em k'ojan."
        },
        {
            "number": "19",
            "text": "Palta haxo chab'ej t'a yemk'ualil, sb'at a k'ub'ejel a b'a b'aj a k'ub'ejnaquel a b'a junel. Tza tanhvej t'a slak'anil q'uen q'ueen scuch Ezel."
        },
        {
            "number": "20",
            "text": "Tzin julb'at oxeoc in jul-lab' ta', ichato ay junok mach b'aj van in julvajb'ati."
        },
        {
            "number": "21",
            "text": "Slajvi chi', svalan t'a winh in checab': Ixic b'at ik'cot in jul-lab' chi', xin cham t'a winh. Tato swal t'a winh icha tik: Ha t'a yichanhcot tik ay, ik'cot te', ta xin chi, tzach cot t'a junk'olal, malaj tas ol ach ik'an syal chi'. Toxo ix vak' in ti' t'a yichanh Jehová to icha chi' ol vutej."
        },
        {
            "number": "22",
            "text": "Palta tato swal jun: Ha jun in jul-lab' chi', najatto ay t'a ichanhb'at chi', tato xin chi t'a winh, tzach b'at t'a najat a col a b'a yujto a Jehová tzach checanb'ati."
        },
        {
            "number": "23",
            "text": "Ha pax t'a co ti' ix calcan tik jun, a Jehová testigo tz'ajkan t'ay to junelnhej scalcani, xchi winh t'a winh."
        },
        {
            "number": "24",
            "text": "Ixlajwi chi', ix sk'ub'anel sb'a winhaj David chi' t'a caltac te'. Ayic ix chajiel yich yic tz'och q'uinh yuj yalji q'uen uj, ix em k'ojan winhaj rey Saúl sva'i."
        },
        {
            "number": "25",
            "text": "Ha t'a sat pat ix em k'ojan winh t'a b'ajtaxon tz'em k'ojan. Ha t'a yichanh winh ix em k'ojan winhaj Jonatán, haxo t'a stz'ey winh ix em k'ojan winhaj Abner, haxo pax xila winhaj David, malaj mach ix em k'ojan t'ay."
        },
        {
            "number": "26",
            "text": "Ha t'a b'ab'el k'u, malaj tas ix yal winhaj Saúl chi', yujto ix sna winh icha tik: Tecan ay junok tas manh wach'oc ix sk'ulej winhaj David chi', maj am yal sb'oan sb'a winh icha yalan ley t'a ayocto, xchi winh t'a spensar chi'."
        },
        {
            "number": "27",
            "text": "Schab'ilxo k'ual yajoch q'uinh chi', colannhej xila winhaj David chi', malaj mach tz'em k'ojan t'ay. Yuj chi' ix sk'anb'ej winhaj Saúl t'a winhaj Jonatán icha tik: --¿Tas yuj maj javi winh yuninal winhaj Isaí chi' vael ticnaic yet' evi? xchi winh."
        },
        {
            "number": "28",
            "text": "Ix tak'vi winhaj Jonatán chi': --Ha winhaj David chi' alan t'ayin evi,"
        },
        {
            "number": "29",
            "text": "tob' masanil eb' sk'ab' yoc winh snaan q'uinh yic silab' t'a schonhab', yuj chi' ix avtajb'at winh yuj jun winh yuk'tac. Yal winh t'ayin icha tik: Tato wach' in t'a a sat, cha in b'at vak' tzalajb'oc in k'ool yet' eb' vuk'tac chi', xchi winh. Yuj chi' max javilaj winh vael t'a a mexa tik, xchi winh."
        },
        {
            "number": "30",
            "text": "Ayic ix yab'an winh rey icha chi', ix cot yoval winh t'a winhaj Jonatán chi', ix yalan winh: --Mitz' unin ach, b'ajam sik'b'il ach. Vojtac to wach' ak'an yet' winh yuninal winhaj Isaí chi', yic q'uixvelal tzach ajkan yet' ix a nun."
        },
        {
            "number": "31",
            "text": "¿Tom max nachajel jab'oc uuj to yacb'an pitzan winh yuninal winhaj Isaí chi', manh ol ach och reyal yet' pax eb' inhtilal? Ha ticnaic, ak'b'at sayumal winh, tzik'ancot winh t'ayin, ol in milancham winh, xchi winh."
        },
        {
            "number": "32",
            "text": "Ix tak'vi winhaj Jonatán chi' icha tik: --¿Tas yuj ol cham winh? ¿Tom ay junok tas chuk ix sk'ulej winh, yuj chi' icha chi' tzala'? xchi winh."
        },
        {
            "number": "33",
            "text": "Ayic ix yab'an jun chi' winhaj Saúl chi', ix sjulanb'at jun q'uen slanza winh t'a winhaj Jonatán chi' yic smilancham winh. Icha chi' ix aj snachajel yuj winhaj Jonatán chi' to ha' winh smam winh chi', snib'ej winh smilcham winhaj David chi'."
        },
        {
            "number": "34",
            "text": "Ix cot yoval winhaj Jonatán chi', ix q'ue jucnaj winh, ix elta winh. Majxo valaj winh yet' eb' winh t'a schab'il k'ual chi', yujto ix kus winh yuj winhaj David chi', yujto te chuk tas ix yal winhaj Saúl chi' ix yab' winh."
        },
        {
            "number": "35",
            "text": "D'a val sacb'inaj t'a junxo k'u, ix b'at winh yil winhaj David chi', icha yaj yalancan eb' winh, tzak'anoch jun winh quelem unin yuj winh."
        },
        {
            "number": "36",
            "text": "Ix yalan winh t'a winh quelem chi': --Elanhchamel ol b'at ik'cot in jul-lab' ol in julb'at tik, xchi winh. Ix b'at winh quelem chi' b'ian. Ha val sb'at winh chi', ix julvajb'at winhaj Jonatán chi' t'a yichanhb'at winh."
        },
        {
            "number": "37",
            "text": "Ayic ix k'och winh b'aj ix em jul-lab' chi', te chaanh ix avaj winhaj Jonatán chi' icha tik: --Yel a k'ool, manh ach och vaan, ato t'a ichanhb'at ix k'ochi, xchi winh. Ixlajwi chi' ix yalanxi winh: --Yelk'olal a b'ati, manh ach och vaan, xchi winh. Ix sik'anq'ue jul-lab' chi' winh quelem chi', ix yik'ancot winh."
        },
        {
            "number": "38",
            "text": "Palta maj nachajel-laj jab'oc yuj winh tas ix sk'ulej winhaj Jonatán chi', anhej winh ojtannac yet' winhaj David tas yaj jun slolonel chi'."
        },
        {
            "number": "39",
            "text": "Ixlajwi chi', ix yak'an sjul-lab' winhaj Jonatán chi' t'a winh quelem chi', ix schecan meltzaj winh winh t'a chonhab'."
        },
        {
            "number": "40",
            "text": "Ixnhej b'atcan winh quelem chi', ix elcancot winhaj David t'a spatic q'uen q'ueen. Ixnhej elta winh chi', oxel ix em nhojan winh t'a yichanh winhaj Jonatán chi'. Ixlajwi chi' ix stz'ub'lanelta sti' eb' winh, ix ok' eb' winh schavanhil, ix sik'sik'an val winhaj David chi' yoq'ui."
        },
        {
            "number": "41",
            "text": "Ixlajwi chi', ix yalan winhaj Jonatán chi' t'a winh: --Ixic, junk'olal a b'ati yujto a co ti' ix cak' co chavanhil, t'a yichanh Jehová ix cala'. Ix co k'an t'a Jehová chi' to aynhejocab'och qued'oc co chavanhil yet' eb' quinhtilal yic tz'elcank'och b'aj ix cak' co ti', yic wach'nhej pax cak'ani yet' eb' quinhtilal, xchi winh. Ixlajwi chi', ix b'atcan winhaj David chi', haxo winhaj Jonatán chi' ix meltzajcancot winh t'a chonhab'."
        }
    ]
}