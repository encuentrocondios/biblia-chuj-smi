{
    "chapter": "7",
    "verses": [
        {
            "number": "1",
            "text": "Ix k'och heb' aj Quiriat-jearim yik'cot te' skaxail strato Jehová chi', ix yak'anoch te' heb' t'a yol spat winhaj Abinadab ay t'a jun tzalan. Ix sik'jiel winhaj Eleazar yuninal winhaj Abinadab chi' yuj heb', yic stanhwan te' winh."
        },
        {
            "number": "2",
            "text": "Ay am junok 20 ab'il ix kan te' skaxail strato Jehová t'a Quiriat-jearim chi'. Masanil heb' israel scus sk'ool, snib'ej heb' skolwaj Jehová yet'oc."
        },
        {
            "number": "3",
            "text": "Yuj chi' ix yal winhaj Samuel t'a heb': Tato t'a smasanil he k'ool, tzex meltzaj t'a Jehová, yowalil tzeyik'elta juntzanh sdiosal heb' ch'oc chonhab'il t'a he kal yet' yechel Astarot, tzeyak'anoch he b'ha t'a yol sk'ab' Jehová yic anhej tzeyak' serwil. Tato icha chi', ha' ol ex colan t'a yol sk'ab' heb' filisteo."
        },
        {
            "number": "4",
            "text": "Yuj chi' ix yik'elta juntzanh comon Dios chi' heb', aton yechel Baal yet' Astarot, axonhej t'a Jehová ix och heb' ejmelal."
        },
        {
            "number": "5",
            "text": "Ix yalan winhaj Samuel chi' to smolb'ej sb'a masanil heb' chonhab' israel t'a Mizpa, yic stewi winh t'a Jehová yuj heb'."
        },
        {
            "number": "6",
            "text": "Yuj chi' ix smolb'ej sb'a heb' ta'. Ha t'a jun k'u chi' ix yik'k'eta ha ha' heb', ix sekanem ha' heb' t'a sat lum t'a yichanh Jehová, ix och heb' smasanil t'a tzek'ojk'olal, ix yalan heb' icha tik: Ix och ko mul t'a yichanh Jehová. (Ha t'a Mizpa chi' ix sch'olb'itej heb' yetchonhab' winhaj Samuel chi'.)"
        },
        {
            "number": "7",
            "text": "Ayic ix yab'an heb' filisteo to ayek' molan heb' israel t'a Mizpa chi', ix smolb'anpax sb'a heb', yic scot heb' yak' owal yet' heb' israel chi'. Axo yic ix yab'an heb' israel icha chi', ix xivk'e heb'."
        },
        {
            "number": "8",
            "text": "Ix yalan heb' t'a winhaj Samuel chi': Manh actej a tewi t'a Jehová to tzonh scol t'a heb' filisteo tik, xchi heb'."
        },
        {
            "number": "9",
            "text": "Elanhchamel ix yik'cot jun nok' yune' kalnel tzato chuni winhaj Samuel chi', ix snhusantz'a nok' winh smasanil silab'il t'a Jehová, ix och ijan winh sk'anan scolwal. Elanhchamel ix tak'wi Jehová t'a winh."
        },
        {
            "number": "10",
            "text": "Ayic wan yak'an silab' chi' winh, a heb' filisteo wan sjawi heb' yak' owal yet' heb' israel chi', haxo Jehová te chaanh ix ak'an mak'waj k'u t'a yichanh heb' filisteo chi', yuj chi' ix xivk'e heb', ix el lemnaj heb' t'a heb' israel chi'."
        },
        {
            "number": "11",
            "text": "Ix elta heb' israel t'a Mizpa chi', ix och heb' t'a spatic heb' filisteo chi'. Tzijtum heb' filisteo chi' ix cham yuj heb', masanto ix k'och heb' t'a yichanhb'at Bet-car."
        },
        {
            "number": "12",
            "text": "Ixlajwi chi', ix sayan jun k'een k'een winhaj Samuel chi', ix yak'anem k'een winh t'a skal Mizpa yet' Sen. Eben-ezer ix yak' winh sb'iej, ix yalan winh: Masanto tiknaik ix colwajnhej Jehová qued'oc, xchi winh."
        },
        {
            "number": "13",
            "text": "Ha t'a jun k'u chi' ix ak'ji ganar heb' filisteo yuj heb' israel chi'. Yuj chi' manhxa junelocxo ix och heb' t'a yol slugar heb' israel yak' owal. Yacb'an pitzanto winhaj Samuel chi', aynhejoch Jehová xib'tan heb' filisteo chi'."
        },
        {
            "number": "14",
            "text": "Ha juntzanh chonhab' yet' smacb'en heb' yik'naquek' heb' filisteo chi', schab'at t'a Ecrón, masanto sk'och t'a Gat, ix yik'xikanek' heb' israel chi'. Axo heb' amorreo, malaj owal t'a skal heb' yet' heb' israel chi'."
        },
        {
            "number": "15",
            "text": "Ix yak' yajalil winhaj Samuel t'a chonhab' Israel chi' masanto ix cham winh."
        },
        {
            "number": "16",
            "text": "Junjun ab'il xid'ek' winh t'a Betel, t'a Gilgal yet' t'a Mizpa, yuj sch'olb'itan winh tas yaj heb' anima t'a juntzanh chonhab' chi'."
        },
        {
            "number": "17",
            "text": "Slajwi chi', smeltzaj winh t'a Ramá, b'aj kajantaxoni. Ata' sch'olb'itejpax heb' yetchonhab' winh. Ix sb'oank'e jun altar yic Jehová winh ta'."
        }
    ]
}