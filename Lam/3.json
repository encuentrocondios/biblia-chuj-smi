{
    "chapter": "3",
    "verses": [
        {
            "number": "1",
            "text": "Ha in tik, niwan wal ix aj wab'an syail yuj yowal sk'ol Dios."
        },
        {
            "number": "2",
            "text": "Ix in spechb'at t'a skal k’ik’ k’inal b'aj junelnhej k'ik'olinac. Ix in yak' b'ey t'a yoltac b'e b'aj malaj sakil k'inal."
        },
        {
            "number": "3",
            "text": "Masanil k'u ichanhej tik in smak'an yet' yowal sk'ool."
        },
        {
            "number": "4",
            "text": "Ix yak' ichamax in niwanil, chok'xonhej ix yutejcanb'at in b'aquil."
        },
        {
            "number": "5",
            "text": "Ix in smacchej yet' yaelal yet' cusk'olal."
        },
        {
            "number": "6",
            "text": "Ix in yak' aj t'a skal k’ik’ k’inal, icha yaj heb' chamnacxo."
        },
        {
            "number": "7",
            "text": "Ix in smacchej b'aj manhxa b'aj syal weli. Yed' wal k'een niwac cadena ix in stzek'a'."
        },
        {
            "number": "8",
            "text": "Wach'chom tz'el wav in k'anan scolwal, max scha yab' tas tzin k'an t'ay."
        },
        {
            "number": "9",
            "text": "Ix smac in b'e yet' k'een k'een, yuj chi' axonhej t'a k'ex b'e tzin b'ati."
        },
        {
            "number": "10",
            "text": "Lajan ix yutej sb'a Jehová t'ayin icha junok nok' oso sk'ub'ejel sb'a, icha junok nok' choj tz'elta jucnaj t'ayin."
        },
        {
            "number": "11",
            "text": "Ix in snherel t'a yol b'e yic chok' tzin yutejcanb'ati, ix in actajcan yuj."
        },
        {
            "number": "12",
            "text": "Ix sb'o'och sjul-lab', ix kan ijan t'ayin yet' sjul-lab' chi'."
        },
        {
            "number": "13",
            "text": "Ha sjul-lab' ix sjulcot t'ayin, ix k'axpaj t'a yol in k'ool."
        },
        {
            "number": "14",
            "text": "Masanil heb' wetanimail sb'uchwaj t'ayin, a inxonhej tzin yal heb' t'a skal slolonel."
        },
        {
            "number": "15",
            "text": "D'a wal syaelal ix in ajek' yuj Dios. Te k'a' tas ix yak' wuk'ej."
        },
        {
            "number": "16",
            "text": "Ix el wecnaj k'een we ayic ix in em latnaj t'a sat lum yuj, ix in kan telan t'a kal pokok."
        },
        {
            "number": "17",
            "text": "Manhxalaj in junk'olal, manhxo naanoc tzalajk'olal wuuj."
        },
        {
            "number": "18",
            "text": "Swalani to manhxa in tek'anil, yujto manhxo ayococh Jehová yipoc in k'ool."
        },
        {
            "number": "19",
            "text": "Ha tzin naancot in cuselal yet' wek' in ch'ocojil, te ya swab'i."
        },
        {
            "number": "20",
            "text": "Ha wal yic tzin naancot juntzanh chi', manhxo animaoc tzin aj swab'i."
        },
        {
            "number": "21",
            "text": "Palta ay jun tas tzin nib'ej, aynhejek' t'a in pensar, aton jun chi' in gana swak'nhejoch yipoc in k'ool."
        },
        {
            "number": "22",
            "text": "Aton wal yuj swach'k'olal Jehová max onh sateli, yujto tz'ok'nhej sk'ool t'ayonh."
        },
        {
            "number": "23",
            "text": "Junjun q'uinhib'alil scheclaj swach'k'olal Jehová, syalnhej cak'anoch t'a ko k'ool."
        },
        {
            "number": "24",
            "text": "Yuj chi' swala' to icha in macb'en yaj Jehová, anhej ayoch yipoc in k'ool."
        },
        {
            "number": "25",
            "text": "Ha heb' tz'ak'anoch Jehová t'a sk'ool, te wach' Jehová chi' t'a heb', aton heb' to sb'ec wal och sb'ha t'a yol sk'ab'."
        },
        {
            "number": "26",
            "text": "Te wach' tato numan tzonh aj ko tanhwani masanto skolwaj Jehová t'ayonh."
        },
        {
            "number": "27",
            "text": "Yelxo wach' tato ayic unin animaonhto skak'anoch ko b'ha t'a yalanh smandar Dios."
        },
        {
            "number": "28",
            "text": "Wach' tato numan tzonh aj ko ch'ocoj yacb'an syak'och ko yaelal Jehová."
        },
        {
            "number": "29",
            "text": "Yowalil tzonh och ejmelal, tzonh em nhojan t'a sat lu'um, talaj tz'ok' sk'ol Jehová t'ayonh."
        },
        {
            "number": "30",
            "text": "Wach'chom tzonh mak'ji, tzonh b'uchji, palta ko chaocab'i."
        },
        {
            "number": "31",
            "text": "Max onh yaktejcan Jehová t'a junelnhej."
        },
        {
            "number": "32",
            "text": "Wach'chom syak'och ko yaelal, palta tz'ok'pax sk'ool t'ayonh, yujto te niwan swach'k'olal."
        },
        {
            "number": "33",
            "text": "Val yel malaj snib'ej syak'och ko cusk'olal yet' ko yaelal."
        },
        {
            "number": "34",
            "text": "Ha Jehová Dios Axonhej Ochi, malaj snib'ej tz'ixtaj heb' anima t'a preso,"
        },
        {
            "number": "35",
            "text": "malaj pax snib'ej tz'ik'jiel sderecho heb' ak'b'il yuj."
        },
        {
            "number": "36",
            "text": "Manh wach'oc t'a sat Dios tato max ch'olb'itaj heb' anima t'a stojolal."
        },
        {
            "number": "37",
            "text": "Max elk'ochlaj tas sco na' tato manhoc Jehová tz'alani."
        },
        {
            "number": "38",
            "text": "Max jawilaj wach'ilal ma yaelal, tato manhoc Dios Axonhej Och tz'alani."
        },
        {
            "number": "39",
            "text": "¿Tas yuj chuk scab'i tato yuj ko chukal syak' ko yaelal Dios?"
        },
        {
            "number": "40",
            "text": "Co b'eyk'olejec wal ko b'a sik'lab'il, chajtil yilji ko b'eyb'al, skak'anxioch ko b'ha t'a yol sk'ab' Jehová."
        },
        {
            "number": "41",
            "text": "Cak'ecb'at ko pensar d'ha Dios aj satcha’anh, scalan t'a ko lesal icha tik:"
        },
        {
            "number": "42",
            "text": "Ix och ko mul, ix ko pitej ko b'a t'ayach, maj onh ak' niwank'olal."
        },
        {
            "number": "43",
            "text": "Ix jawi yowal a k'ol t'ayonh, ix onh a pechani, ix onh a sateli, majxo ok'laj a k'ool t'ayonh."
        },
        {
            "number": "44",
            "text": "Ix a k'ub'ejel a b'a, najat ach b'atcan t'ayonh yic maxtzac ab' ko lesal."
        },
        {
            "number": "45",
            "text": "Icha k'alem ix onh utej t'a skal masanil anima."
        },
        {
            "number": "46",
            "text": "Masanil heb' cajk'ool, ix onh sb'uchwal heb'."
        },
        {
            "number": "47",
            "text": "Tzonh te xiwi yujto a heb' ajk'ol t'ayonh tzonh syam heb', tzonh yixtan heb', tzonh satanel heb', xco chi."
        },
        {
            "number": "48",
            "text": "Tz'el wal jiljon yal in sat wok' yuj cusk'olal, yujto wan satel heb' wetchonhab'."
        },
        {
            "number": "49",
            "text": "Manh ol wactej wok' yuj wab'annhej syail"
        },
        {
            "number": "50",
            "text": "masanto ol yak'cot swach'k'olal Jehová t'ayonh t'a satcha’anh."
        },
        {
            "number": "51",
            "text": "Te yaxo pax swab' yet' in pixan yuj tas tzek' t'a yib'anh heb' ix ix t'a yol in chonhab'."
        },
        {
            "number": "52",
            "text": "Ha heb' ajk'ool, tzin spech heb' wach'chom malaj jab'oc in mul. Icha tz'aj spechji junok nok' much icha chi' tzin yutej heb'."
        },
        {
            "number": "53",
            "text": "Pitzan in wal ix in syumanem heb' t'a yol jun jul, ix smacancan sti' jun jul chi' heb' yet' jun k'een k'een, manhxa b'aj syal weli."
        },
        {
            "number": "54",
            "text": "Ichato ay in em t'a yol ha ha', ix in naani to yicxo chamel waji."
        },
        {
            "number": "55",
            "text": "Mamin Jehová, ato t'a sjulal yich jun jul tik tzin awaj t'ayach."
        },
        {
            "number": "56",
            "text": "Ab' yoch in jaj, manh actej ab'an in tewi."
        },
        {
            "number": "57",
            "text": "Ix a nitzcot a b'a t'ayin ayic ix ach wavtani, ix alan t'ayin: Manh ach xiwoc, xa chi."
        },
        {
            "number": "58",
            "text": "Mamin, ix in a colcanel t'a yol sk'ab' chamel."
        },
        {
            "number": "59",
            "text": "Mamin Jehová, ojtac tas tzin utaj t'a manh stojolaloc tik. B'o yaj t'ayin t'a stojolal."
        },
        {
            "number": "60",
            "text": "Ojtac tas snib'ej heb' ajk'ol t'ayin yet' tas sna heb' tzin yutej."
        },
        {
            "number": "61",
            "text": "Mamin Jehová, ix ab' jantac chukal syal heb' t'a in patic yet' jantac tas sna heb' tzin yutej."
        },
        {
            "number": "62",
            "text": "Jun k'u syak' heb' in yalub'tanhani, snaan heb' tas ol in yutoc."
        },
        {
            "number": "63",
            "text": "Ilnab' wal, k'ual t'ak'wal in sb'uchan heb'."
        },
        {
            "number": "64",
            "text": "Mamin Jehová, ak' spak t'a heb' icha wal smojalil yuj tas tzin yutej."
        },
        {
            "number": "65",
            "text": "Ak' pitb'oquel spensar heb', tzak'anb'at catab' t'a yib'anh heb'."
        },
        {
            "number": "66",
            "text": "Mamin, pech heb' yet' yowal a k'ool. Satel heb' t'a yol yib'anhk’inal tik."
        }
    ]
}