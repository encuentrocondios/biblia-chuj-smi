{
    "chapter": "5",
    "verses": [
        {
            "number": "1",
            "text": "Mamin Jehová, nacot jantac tas ix ek'b'at d'a quib'anh, ina val tz'aj quixtaji."
        },
        {
            "number": "2",
            "text": "Masanil co macb'en, ix yiquej eb' ch'oc chonhab'il, axo co pat yicxo eb' yaji."
        },
        {
            "number": "3",
            "text": "Meb'a' unin ix onh ajcani, manhxalaj co mam. Axo eb' ix co nun, toxo ix can eb' ix sch'ocojil, manhxalaj yetb'eyum eb' ix."
        },
        {
            "number": "4",
            "text": "A a a' scuq'uej, sco man a', axo te' co k'atzitz, sco tup te'."
        },
        {
            "number": "5",
            "text": "Aynhejoch eb' ajk'ol onh spechan b'eyek'oc. Tzonh te k'unb'i, palta maxtzac yal quik'an jab'oc quip yujto ijanoch eb' d'a co patic."
        },
        {
            "number": "6",
            "text": "Ix b'at b'echanh co k'ab' d'a eb' aj Egipto yed' d'a eb' aj Asiria, yuj co k'anan jab'oc co vael yic max onh chami."
        },
        {
            "number": "7",
            "text": "A eb' co mam quicham ochnac smul, palta chamnacxo eb', axo d'a quib'anh scotcan yaelal yuj smul eb' chi'."
        },
        {
            "number": "8",
            "text": "A ticnaic ayonh och d'a yol sk'ab' eb' ayoch checab'oc d'a yalanhtaxo. Manhxalaj mach tzonh colanel d'a yol sk'ab' eb'."
        },
        {
            "number": "9",
            "text": "Scal xivk'olal sb'at co say jab'oc co vael, yujto ay smay yuj eb' ak'um oval d'a tz'inan luum."
        },
        {
            "number": "10",
            "text": "Yuj sk'ak'al vejel tzonh te q'uik'b'i."
        },
        {
            "number": "11",
            "text": "D'a Sion yed' d'a juntzanh chonhab' d'a yol yic Judá, tz'ixtaj eb' ix quetb'eyum yed' eb' ix quisil."
        },
        {
            "number": "12",
            "text": "Ix q'ue d'unhan eb' cajalil yuj eb' ayoch ajk'olal d'ayonh. Manhxa yelk'och jab'oc eb' ichamtac vinac d'a yol sat eb'."
        },
        {
            "number": "13",
            "text": "A eb' vinh quelemtac tek'an, tz'ak'jioch eb' vinh d'a jaxoj harina, axo eb' vinh yunetac quelem, stelvi eb' vinh d'a yalanh te' k'atzitz."
        },
        {
            "number": "14",
            "text": "Manhxalaj eb' vinh ichamtac vinac ayek' d'a sti' chonhab' sb'oan yaj yoval eb' anima. Manhxalaj eb' vinh quelemtac sb'itan d'a tzalajk'olal."
        },
        {
            "number": "15",
            "text": "Manhxalaj co tzalajk'olal. A co chanhal yic tzalajk'olal, ix meltzajoch cusk'olalil."
        },
        {
            "number": "16",
            "text": "Maxtzac onh b'inaj icha d'a peca'. Te ob'iltac onh, yujto ix och co mul."
        },
        {
            "number": "17",
            "text": "Manhxa yip co pixan yuj cusk'olal, van yixtax yol co sat yuj oq'uel."
        },
        {
            "number": "18",
            "text": "Yujto ix satjiel stemplo Dios d'a tzalan Sion, yuj chi' axonhej nok' vaax tz'ek' ta'."
        },
        {
            "number": "19",
            "text": "Palta a ach pax tic ach Jehová, Yajal achnhej, aynhej ek' opisio d'a masanil q'uinal."
        },
        {
            "number": "20",
            "text": "¿Tas yuj tzonh b'atcan satk'olal uj d'a junelnhej? ¿Tas yuj te nivanxo tiempo ix onh actejcani?"
        },
        {
            "number": "21",
            "text": "Mamin Jehová, ik'onhxi meltzaj d'ayach, ol onh meltzajxoc. Comonoc vach' tzonh ajxi icha d'a yalanhtaxo."
        },
        {
            "number": "22",
            "text": "Palta ina ix onh a patiquejcaneli. Ix ek' d'a yib'anh ak'ancot yaelal d'a quib'anh."
        }
    ]
}