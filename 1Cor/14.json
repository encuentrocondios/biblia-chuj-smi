{
    "chapter": "14",
    "verses": [
        {
            "number": "1",
            "text": "Tzeyak' wal eyip he xajanan he b'a junjun ex. Anhejtona' tzeyak' pax eyip he sayan juntzanh opisio syak' Yespíritu Dios t'ayex. Ay jun opisio más wach', aton jun aloj el slolonel Dios."
        },
        {
            "number": "2",
            "text": "Ay juntzanh heb' syal slolon t'a juntzanh ch'occh'oc tial. Ha d'ha Dios slolon heb', manhoclaj t'a anima, yujto malaj mach tz'ab'an tas syal heb'. Aton Yespíritu Dios tz'ak'an yal heb', palta malaj junok mach snachajel yuj."
        },
        {
            "number": "3",
            "text": "Palta a mach tz'alanel slolonel Dios, ha t'a heb' yetanimail heb' syaleli, yic wach' stek'k'aj heb'. Tato icha chi', swach' nachajel yuj heb', tz'ak'jipax sniwanil sk'ool heb'."
        },
        {
            "number": "4",
            "text": "Ha heb' slolon t'a juntzanh ch'occh'oc tial, munil stek'k'aj heb' sch'ocoj. Palta haxo heb' tz'alanel slolonel Dios, aton heb' tz'ak'an stek'anil heb' yetcreyenteal."
        },
        {
            "number": "5",
            "text": "In gana tzex lolon t'a juntzanh ch'occh'oc tial he masanil. Palta tzin nib'ej wal to a slolonel Dios tzeyaleli. Yujto a jun tik, más wal ay yopisio t'a yichanh juntzanh ch'occh'oc tial chi'. Ha juntzanh chi', ay ton yopisio tato ay mach tzuji snaaneli tas wal syalelk'ochi, yic wach' tz'och stek'anil heb' creyente chi' yuj."
        },
        {
            "number": "6",
            "text": "Yuj chi', ex wuk'tac ex wanab', q'uinaloc tzin k'och walel juntzanh ch'oc tial t'ayex ticnaik, ¿tas wal jab'oc swach'il tzeyik'cani? Anhej tato swak' eyojtaquejel juntzanh tas ak'b'il t'ayin yuj Dios, juntzanh sjelanil, mato swalel slolonel Dios yet' juntzanhxo k'ayb'ub'al t'ayex, anhej yuj chi' syal eyik'an swach'il."
        },
        {
            "number": "7",
            "text": "Q'uinaloc tato ay juntzanh son ticnaik, tz'ok' junok flauta, sk'anh pax junok arpa. Tato tonhej snhilili sjaj, ¿tom scab'i tas jajil b'aj wan sk'anh junjun?"
        },
        {
            "number": "8",
            "text": "Q'uinaloc tato ay junok owal ticnaik, ayic sk'och yorail sb'at heb' soldado, tz'ok' strompeta heb', sb'at heb'. Palta tato manhoclaj yaj yok' k'een tz'aj yoq'ui, ¿tom syal yak'an lista sb'a heb' sb'at t'a owal chi'?"
        },
        {
            "number": "9",
            "text": "Anhejtona', ich onh ta', tato skal juntzanh lolonel malaj mach tz'ab'ani, ¿tas ol aj snachajel yuj heb' tas scala'? Nab'anhej am tzonh comon lolon icha chi'."
        },
        {
            "number": "10",
            "text": "Ha ticnaik, tzijtum macanhil ti' ay t'a yol yib'anhk’inal tik. Masanil juntzanh ti' chi', ay wal yelk'och junjun."
        },
        {
            "number": "11",
            "text": "Q'uinaloc tato ay junok mach sloloni, palta max cab'laj tas syala', tato icha chi', ichato ch'oc chonhab'il caj t'ay. Anhejtona', ichato ch'oc chonhab'il yaj pax t'ayonh."
        },
        {
            "number": "12",
            "text": "Vojtacxo to he gana juntzanh opisio syak' Yespíritu Dios t'ayex. Yuj chi', swala' to tzeyak' wal eyip yic wach' ol he cha jun opisio más wach'. Tato icha chi', ol yal eyak'an stek'anil heb' eyetcreyenteal."
        },
        {
            "number": "13",
            "text": "Yuj chi', tato ay junok mach tz'ak'ji lolon t'a junok ch'oc ti'al, yowalil sk'an d'ha Dios yic syal yalani tas syalelk'och jun chi'."
        },
        {
            "number": "14",
            "text": "Q'uinaloc tato t'a junok ch'oc tial tzin lesalwi ticnaik, a in pixan, slesalwi, palta haxo in pensar max nachajel yuj tas juntzanh swal chi'."
        },
        {
            "number": "15",
            "text": "Yuj chi', ¿tas am sco k'ulej tze na'a? Manhoknhej yet' ko pixan tzonh lesalwi. Yowalil tzonh lesalwi pax yet' ko pensar yic snachajel cuuj. Anhejtona', ayic tzonh b'itani, manh tonhejoc tzonh b'itan yet' ko pixan. Yowalil tzonh b'itan pax yet' ko pensar, yic wach' snachajel cuuj."
        },
        {
            "number": "16",
            "text": "Q'uinaloc tato ay junok ex ticnaik, tzeyal wach' lolonel d'ha Dios t'a junok ch'oc ti'al, tato icha chi', anhej yet' he pixan tzeyala'. Axo heb' ayek' eyed'oc, max nachajel yuj heb' tas jun tzeyal chi'. Yuj chi', ayic tzeyak'an yuj diosal d'ha Dios, max yal junnhej slesalwi heb' eyed'oc."
        },
        {
            "number": "17",
            "text": "Wach'chom wach' jun he lesal chi' ayic tzeyak'an yuj diosal chi', palta malaj mach tz'ak'ji stek'anil yuj."
        },
        {
            "number": "18",
            "text": "Yuj wal Dios t'a ko Mam Dios yujto más wal syal in lolon t'a juntzanh ch'occh'oc tial chi' t'a eyichanh he masanil."
        },
        {
            "number": "19",
            "text": "Palta ayic sco molb'an ko b'ha t'a culto, más wach' a he ti' swala' yic tzex in k'ayb'ej. Yujto wach'chom oye'nhej b'elanh lolonel swal t'ayex t'a he ti' chi', palta ek'al yopisio t'a yichanh lajunheoc mil lolonel max nachajel eyuuj."
        },
        {
            "number": "20",
            "text": "Ex wuk'tac ex wanab', manh ichoc heb' unin tzeyutej he b'a he naan juntzanh tik. Axo he b'eyb'al, ichaocab' yic heb' nenetac unin, icha chi' tzeyutej, yujto max saylaj chukal heb', ichocab' ta tzeyutej he b'a. Tek'an wal tzeyutej he pensar, yujto manh ex uninoc."
        },
        {
            "number": "21",
            "text": "Ha t'a sley Dios, tz'ib'yajcan icha tik: Ha in tik ol in lolon t'a jun chonhab' tik t'a juntzanh ch'occh'oc tial yet' t'a sti' heb' ch'occh'oc chonhab'il. Palta anheja' manh ol yak'och spensar heb' t'ayin, xchi Dios Kajal."
        },
        {
            "number": "22",
            "text": "Yuj chi', a juntzanh ch'occh'oc tial tz'alji, ch'oxnab'il yajcan t'a heb' manh creyenteoc, manhoc t'a heb' creyente. Palta ayic tz'aljiel slolonel Dios, yic heb' creyente yaji, manhoc heb' manh creyenteoc ay yico'."
        },
        {
            "number": "23",
            "text": "Q'uinaloc tze molb'ej he b'a he masanil a ex creyente ex ta', mato a ex masanil ex tzex lolon t'a juntzanh ch'occh'oc ti'al, tato sk'och junok manh creyenteoc, mato manh yojtacoc tas yaj jun quic tik, tecan syal icha tik: Ichato ay tas scot t'a sjolom heb', xchama."
        },
        {
            "number": "24",
            "text": "Palta q'uinaloc wan eyalanel slolonel Dios he masanil, ayic sk'och junok manh creyenteoc, wach'chom manh yojtacoc tas yaj jun quic tik, snachajel yuj to ay smul. Sb'eyk'olej sb'a ayic syab'an tas tzeyal junjun ex."
        },
        {
            "number": "25",
            "text": "Ichato chi' scheclajeli tas ay t'a spensar. Yuj chi', tz'em cuman, syalan sb'a d'ha Dios. Axom syalani: Yel toni, ay wal och Dios eyed'oc, xchama."
        },
        {
            "number": "26",
            "text": "Yuj chi' ex wuk'tac ex wanab', ol walb'at t'ayex tas yowalil tzeyutej he b'a ta' ayic tze molb'an he b'a. Ay ex tzex b'itani, ayex tzeyak' junok k'ayb'ub'al, ayex tzeyaleli tas syak' Dios t'ayex, ayex tzex lolon t'a junok ch'oc tial, ayex pax tzeyala' tas syalelk'och jun tzeyal chi'. Ha masanil tas tze k'ulej chi', k'ulejec yic tzex tek'k'aj he masanil."
        },
        {
            "number": "27",
            "text": "Tato ayex tzex lolon t'a juntzanh ch'occh'oc tial, chawanh ma oxwanhexnhej tzex loloni. Junjunal tzeyal eyiko'. Anhejtona' yowalil ay junok ex tzeyala' tas syalelk'ochi."
        },
        {
            "number": "28",
            "text": "Tato malaj mach syal yalani tas syalelk'och jun chi', más wach' max ex lolonlaj t'a juntzanh ch'occh'oc tial b'aj tze molb'ej he b'a chi'. Más wach' munil tzex lesalwi d'ha Dios he ch'ocoj."
        },
        {
            "number": "29",
            "text": "Anhejtona', tato ayex tzeyalel slolonel Dios, chawaanh ma oxwanhexnhej tzeyaleli. Ha exxo he masanil, tzeyak' wal och he chiquin t'a tas tz'alji t'ayex, yic snachajel eyuuj."
        },
        {
            "number": "30",
            "text": "Q'uinaloc tato ay junok ex wan eyalanel slolonel Dios t'a he kal chi'. Palta tato ay junocxo tz'ak'ji yal junocxo tas yuj Dios, yowalil tzex och waan eyalan eyic chi', syalan yic junxo chi'."
        },
        {
            "number": "31",
            "text": "Tato icha chi', a jantac ex tz'ak'ji eyalel slolonel Dios, junjunal syal eyalan eyiko', yic wach' tzeyik' he k'ayb'ub'al he masanil, tzeyik'an pax he tek'anil."
        },
        {
            "number": "32",
            "text": "Mach ex tz'ak'ji eyalel slolonel Dios, tzeyil wal he b'a, yic junjunal tzeyal eyiko'."
        },
        {
            "number": "33",
            "text": "Tato tonhej tzonh k'e somnaj calani, manhoc d'ha Dios scot jun chi', yujto ha Dios chi' sgana to ha t'a stzolal tzonh loloni. Ha syutej sb'a heb' creyente t'a junjun iglesia to a heb' ix ix numan tz'aj heb' ix."
        },
        {
            "number": "34",
            "text": "Anhejtona', icha chi' t'ayex, yowalil numan tz'aj heb' ix ix b'aj tze molb'ej he b'a, yujto malaj spermiso heb' ix slolon t'a culto. Sk'anab'ajejocab' heb' ix, yujto icha chi' syal sley Dios."
        },
        {
            "number": "35",
            "text": "Tato ay junok heb' ix sgana sk'anb'an junok tas, yowalil ha t'a winh yetb'eyum ix sk'anb'ej yab'i ayic sk'ochxi heb' t'a spat. Yujto manh smojoc slolon heb' ix t'a culto chi'."
        },
        {
            "number": "36",
            "text": "Yowalil tze nacoti to manhoc t'ayex ix b'ab'laj ak'ji slolonel Dios chi'. Anhejtona', manh he ch'ocojoc ix he cha slolonel Dios chi'."
        },
        {
            "number": "37",
            "text": "Tato ayex tze na'a to ay eyopisio eyalanel slolonel Dios, mato tze na'a to a Yespíritu Dios smunlaj t'ayex, nachajocab'el eyuuj to schecnab'il Kajal Jesús yaj juntzanh tzin tz'ib'ejb'at tik t'ayex."
        },
        {
            "number": "38",
            "text": "Tato ay heb' malaj yelk'och juntzanh checnab'il tik t'a sat, anhejtona' malajocab' pax yelk'och heb' t'ayex."
        },
        {
            "number": "39",
            "text": "Yuj chi', ex wuk'tac ex wanab', tzeyak' eyip, sec yuj chi' ol yal eyalanel slolonel Dios. Axo heb' slolon t'a juntzanh ch'occh'oc tial, manh he cachoch waan heb'."
        },
        {
            "number": "40",
            "text": "Wach'nhej tzeyutej he b'oan masanil tasi, ichaocab' wal t'a stzolal tzeyutej."
        }
    ]
}