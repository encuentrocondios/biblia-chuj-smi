{
    "chapter": "3",
    "verses": [
        {
            "number": "1",
            "text": "Ex vuk'tac ex vanab', ayic ix in ek' d'a e cal, maj yal-laj valan d'ayex icha svutej valan d'a eb' sk'anab'ajan Yespíritu Dios. Yujto a e pensar tzex ak'an mandar, ichato unin exto d'a yic Cristo."
        },
        {
            "number": "2",
            "text": "Lajanexto icha junoc nene' unin maxto yal svaan ixim vail. Yuj chi', icha tz'utaj yak'ji chunoc junoc nene' unin, icha chi' ix vutej valan juntzanh k'ayb'ub'al d'ayex. Anhej juntzanh k'ayb'ub'al manh ajaltacoc ix ek' val d'ayex, yujto a juntzanh k'ayb'ub'al ya, maxto techaj eyuuj. Palta anhejtona' icha ex ta' ticnaic,"
        },
        {
            "number": "3",
            "text": "yujto anheja' a e pensar tzex ak'an mandar. Ina anheja' ay e chichonk'olal, anheja' e gana tze poj e b'a. Yuj chi' syalelk'ochi to anheja' e pensar tzex ak'an mandar. Lajan val tzeyutej e b'a yed' eb' manto ojtannacoc Dios."
        },
        {
            "number": "4",
            "text": "Yujto ayex tzeyala': A in tic, yic in vinhaj Pablo, xe chi. Ay ex pax tzeyala': Yic in vinhaj Apolos, xe chi. Ayic tzeyalan icha chi', syalelk'ochi to te lajan e pensar yed' eb' manto ojtannacoc Dios."
        },
        {
            "number": "5",
            "text": "¿Tom ay velk'och a in Pablo in tic? Anhejtona' vinhaj Apolos chi', ¿tom ay yelk'och vinh? Yujto a onh tic, yak'umalnhej servil Dios caji. Cuuj eyak'nacoch Cajal Jesús d'a e k'ool. Tonhej tzonh munlaj junjun onh, ato syala' tas copisio ix yak'a'."
        },
        {
            "number": "6",
            "text": "A in tic, ayic ix in ek' d'a e cal, ichato ix in ek' vavejcan juntzanh inhat. Axo vinhaj Apolos chi', ichato a vinh ix ak'anoch yalil. Palta a Dios ix ex ak'an q'uib'oc."
        },
        {
            "number": "7",
            "text": "Yuj chi', a eb' tz'avani yed' eb' tz'ak'anoch yalil, malaj yelk'och eb'. Anhej Dios ay yelk'ochi, yujto a tz'ak'an q'uib'oc."
        },
        {
            "number": "8",
            "text": "A eb' tz'avani yed' eb' tz'ak'anoch yalil, lajannhej yelk'och smunlajel eb' chi'. Palta ol scha spac eb' d'a Dios, ato syala' jantac smunlajel junjun eb'."
        },
        {
            "number": "9",
            "text": "Yuj chi' a onh tic, quetmunlajvumal co b'a cak'an servil Dios. A exxo, icha yaj juntzanh avb'en chi' eyaj d'a yichanh Dios. Anhejtona', icha yaj junoc pat van sb'oan Dios, icha chi' eyaji."
        },
        {
            "number": "10",
            "text": "A inxo tic, icha yaj junoc ojtannac sb'oan pat, icha chi' vaj yuj svach'k'olal Dios. A in tic, ayic vek'nac d'a e cal ta' ichato ek' vak'nac em yipumal yich junoc pat. Axo ticnaic, ch'ocxo mach van smunlaj d'a e cal. Yuj chi' ichato van yak'anq'ue xan d'a yib'anh jun yich chi'. A junjun mach smunlaj ta', yovalil syil eb' tas syak'q'ue eb' d'a yib'anh chi'."
        },
        {
            "number": "11",
            "text": "Malaj junocxo mach syal yak'anem junocxo yich d'a e cal ta', yujto a jun yich ayxoem chi', aton Jesucristo."
        },
        {
            "number": "12",
            "text": "Axo eb' smunlaj d'a jun munlajel chi', ay eb' te vach' smunlaji. Ichato a q'uen oro, q'uen plata yed' juntzanhxo q'uen te caro stojol syak'q'ue eb' d'a yib'anh, yujto te vach' smunlaj eb'. Ay pax eb' manh vach'oc smunlajel. Ichato a te te' syak'lab'ej eb', anh ac, te' aj, icha chi' juntzanh syak'q'ue eb' d'a yib'anh."
        },
        {
            "number": "13",
            "text": "Palta a co munlajel junjun onh ol checlajeloc ayic ol ja sk'ual sch'olb'itaji. Icha junoc k'ak' sjavi, icha chi' ol aj yilji co munlajel junjun onh, a to syala' tom vach', mato maay."
        },
        {
            "number": "14",
            "text": "A eb' manh ol tz'ab'at smunlajel chi', aton eb' chi' ol chaan spac."
        },
        {
            "number": "15",
            "text": "Palta ay pax eb' malaj svach'il smunlajel. Icha junoc pat, a anh ac ayoch yichtacoc, k'un stz'ab'ati, icha chi' ol aj smunlajel eb' chi' ayic ol iljoc. Yuj chi', malaj jab'oc spac ol scha eb'. Ol colchaj eb', palta icha tz'aj junoc scolchajelta d'a scal k'ak', icha chi' ol aj scolchaj eb'."
        },
        {
            "number": "16",
            "text": "¿Tom manh eyojtacoc to stemplo Dios eyaji, axo Yespíritu cajan ek' d'a e cal e masanil?"
        },
        {
            "number": "17",
            "text": "Tato ay mach sjuanel stemplo Dios chi', a Dios chi' ol satanpaxeloc. Yujto a stemplo chi', yicnhej yaji. A stemplo sval tic, a ex toni."
        },
        {
            "number": "18",
            "text": "Malajocab' mach syak' musansatil sb'a. Tato ayex tze na'a to jelan ex d'a yic yolyib'anhq'uinal tic, yovalil tzeyiq'uemta e b'a, ichato malaj tas eyojtac, yic vach' ol yak' e jelanil Dios."
        },
        {
            "number": "19",
            "text": "Yujto a jelanil yic yolyib'anhq'uinal tic, malaj yelk'och d'a yichanh Dios. Yujto icha chi' yaj stz'ib'chajcan d'a Slolonel Dios, aton b'aj syal icha tic: A eb' jelan syutej sb'a, a Dios ol yaman eb' d'a scal sjelanil chi', xchi."
        },
        {
            "number": "20",
            "text": "Syalanpax junxo tic: Yojtac Dios Cajal to a tas sna eb' jelan, toxon malaj jab'oc yelk'ochi, xchicani."
        },
        {
            "number": "21",
            "text": "Yuj chi', max yal eyak'anoch e pensar d'a junoc anima yic tzeyik'chaanh e b'a yuuj. Yujto masanil tas syak' Dios eyiquej."
        },
        {
            "number": "22",
            "text": "Vach'chom a in Pablo in tic, ma vinhaj Apolos, ma vinhaj Pedro, jun yolyib'anhq'uinal tic, co q'uinal, chamel, juntzanhxo tas ay ticnaic yed' juntzanh tas toto ol javoc, masanil syak' Dios eyiquej yuj e vach'iloc."
        },
        {
            "number": "23",
            "text": "A ex tic, yic exxo Cristo qued'oc. Axo Cristo chi', a Dios ay yico'."
        }
    ]
}