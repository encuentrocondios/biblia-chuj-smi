{
    "chapter": "13",
    "verses": [
        {
            "number": "1",
            "text": "Q'uinaloc tato te jelan onh calan juntzanh ti' tz'alchaj t'a yol yib'anhk’inal tik yet' calan pax sti' eb' ángel, palta tato max co xajanej co b'a, lajan quelk'och icha junok tanhb'il, mato icha juntzanh pachquiltac son tonhej stzinhiljub'i."
        },
        {
            "number": "2",
            "text": "Wach'chom ak'b'il copisio calanel slolonel Dios, wach'chom snachajel masanil tas mantalaj mach ojtannac cuuj, taxonhej cojtac masanil tas t'a yol yib'anhk’inal tik, wach'chom scak' val och Dios t'a co k'ool, yic syal quik'anel junok vitz t'a yet'tal, palta tato max co xajanej co b'a, te malaj jab'oc quelk'ochi."
        },
        {
            "number": "3",
            "text": "Wach'chom sco siej masanil tas ay t'ayonh t'a eb' meb'a', mato scak'och co b'ha t'a yol sk'ab' chamel yic stz'ab'at co nivanil tik, palta tato max co xajanej co b'a, nab'anhej squixtej co b'a, malaj jab'oc spac ol co cha'a."
        },
        {
            "number": "4",
            "text": "Ol vala' tas scutej co b'a, tato yel sco xajanej co b'a: Te niwan scutej co k'ool t'a eb' quetanimail, sco ch'oxan pax co wach'k'olal t'a eb'. Max quiloch co k'ool t'a junocxo. Malaj b'aj squik'chaanh co b'a, malaj pax b'aj scak' ak'umtaquil."
        },
        {
            "number": "5",
            "text": "Tato yel sco xajanej co b'a, malaj b'aj scak' q'uixvelal junocxo mach. Co gana manhoc onnhej ay calan quico'. Manh utzinoc scutej co k'ool. Malaj b'aj sco na tas scutej co pacan co b'ha t'a eb' quetanimail."
        },
        {
            "number": "6",
            "text": "Max onh tzalaj yuj junok chukal sk'ulej junok anima. Anhej val juntzanh yel tzonh tzalaj yet'oc."
        },
        {
            "number": "7",
            "text": "Tato yel sco xajanej co b'a, scak' techaj masanil tasi, scak'och t'a co k'ool to wach'nhej sk'ulej eb' quetanimail, scak'nhejoch eb' yipoc co k'ool. Yalnhej tas junok sja t'a quib'anh, tek'annhej scutej co b'a."
        },
        {
            "number": "8",
            "text": "Ha jun b'aj sco xajanej co b'a tik, malaj b'ak'uinh ol lajvoc. Ay jun pekti’ ol javoc, manhxo yovaliloc ay mach tz'ak'ji yopisio yuj Dios yalanel slolonel. Ha t'a jun pekti’ chi', manhxo yovaliloc ay mach slolon t'a juntzanh ch'occh'oc tial. Anhejtona', manhxa yopisio co jelanil tik ta'."
        },
        {
            "number": "9",
            "text": "Ha ticnaic manto tz'acanoc co jelanil. Anhejtona', manto tz'acanoc scutej calanel slolonel Dios."
        },
        {
            "number": "10",
            "text": "Palta ayic ol tz'acvoc smasanil, ato ta' ol lajvoc yopisio masanil juntzanh manh tz'acanoc sco k'ulej tik."
        },
        {
            "number": "11",
            "text": "Ha in tik, ayic unin in, in lolon icha slolon eb' cotac unin. In nanac juntzanh tas icha sna eb' unin chi', yujto lajan in pensar yet' eb'. Axo ticnaic, icham vinac inxo, yuj chi' vactejnaccan in b'eyb'al yic vuninal chi'. Icha vaji ayic unin in chi', icha chi' caj co masanil,"
        },
        {
            "number": "12",
            "text": "yujto a ticnaic, maxto nachajel val yic Dios cuuj. Ichato van quilan juntzanh tas t'a junok nen tzaxo moymon quilani. Palta ha t'a jun pekti’ ayic ol tz'acvoc masanil tas chi', sik'lab'il ol quil masanil. Ha ticnaic, manto tz'acvilaj cojtacanel yic Dios, palta ha t'a jun pekti’ chi', ol cojtaquejeli. Icha ix aj onh yojtacanel Dios ticnaic, icha chi' ol aj cojtacanel smasanil ta'."
        },
        {
            "number": "13",
            "text": "Ha ticnaic, scak'och Dios t'a co k'ool, scak'anpax och yipoc co k'ool. Sco xajanej Dios yet' eb' quetanimail. Ha oxe' sco k'ulej tik, ay yopisio t'a masanil tiempo. Palta ay junxo ek'al t'a yichanh chab' tik, aton co xajanan Dios yet' eb' quetanimail."
        }
    ]
}