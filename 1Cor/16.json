{
    "chapter": "16",
    "verses": [
        {
            "number": "1",
            "text": "Ha ticnaik, ol walb'at t'ayex yuj jun ofrenda ol k'e waan t'a he kal, yic ol ak'joc t'a heb' yicxo Dios. Ha juntzanh checnab'il ol walb'at t'ayex tik, walnacxo t'a heb' creyente t'a yol yic Galacia. Yuj chi', icha syutej sb'a heb' chi', icha chi' ol eyutoc he b'a."
        },
        {
            "number": "2",
            "text": "Junjun ex tzeyik'el eyofrenda t'a junjun domingoal, ato syala' jantac tzeyak' ganar, tze molb'ani. Tato icha chi', manhocto tzin k'ochi, tzeyak'an lista eyofrenda."
        },
        {
            "number": "3",
            "text": "Tze say jaywanhoc heb' ol in checb'at t'a Jerusalén. Ato ol in k'ochoc ol in b'oan jun carta ol b'at yet' heb', yic ol ilchajoc to ay yopisio heb'. Aton heb' chi' ol ik'anb'at eyofrenda t'a heb' creyente ta'."
        },
        {
            "number": "4",
            "text": "Ayic ol in k'och eyed' ta', ol wila'' talaj a in ol in b'at lak'an yet' heb' t'a Jerusalén chi'. Tato icha chi', wed' ol b'at heb'."
        },
        {
            "number": "5",
            "text": "Ayic ol in b'at ex wila'', yowalil ol in ek' chab' oxeoc k'ual t'a yol yic Macedonia, ichato chi' ol in k'och t'ayex."
        },
        {
            "number": "6",
            "text": "Ta icha chi' ol in ek' niwanoc tiempo eyed' ta'. Talaj ay in ek' ta' ol ek' nhab'ilq'uinal. Axo yic ol in b'atxoc, ol ex kolwaj t'ayin t'a yol b'e b'aj ol in b'atxoc chi'."
        },
        {
            "number": "7",
            "text": "In gana manh elanhchameloc tzin ek' t'ayex. In gana tzin ek' niwanoc tiempo eyed'oc, tato icha chi' tz'el t'a sk'ool Kajal Jesús."
        },
        {
            "number": "8",
            "text": "Palta ay in to ek' t'a Éfeso tik, masanto ol ek' q'uinh Pentecostés, haxo in b'at chi'."
        },
        {
            "number": "9",
            "text": "Yujto swila' to te wach'nhej tz'elk'och in munlajel t'a yic Kajal Jesús t'a tik. Wach'chom tzijtum heb' schichonoch sk'ool t'ayin, palta jakannhej in munlaji, ay pax tas swik' t'a in munlajel tik."
        },
        {
            "number": "10",
            "text": "Tato ol k'och winhaj Timoteo t'ayex ta', tzeyak' tzalajb'oc sk'ool winh eyed'oc, yic manh ol kus winh, yujto ha t'a yic Kajal Jesús smunlaj winh icha in tik."
        },
        {
            "number": "11",
            "text": "Yuj chi', malaj junok ex tze patiquejel winh ta'. Ha inxo tik, wan in tanhwan sja winh t'a tik yet' juntzanhxo heb' cuk'tac ol ja yet' winh, yuj chi' ayic ol cot winh t'a yol b'e, tzex colwajcot t'a winh, sec yuj chi' tzalajk'olal ol cot winh."
        },
        {
            "number": "12",
            "text": "Axo winh cuk'tac Apolos, ix in tewi t'a winh, yic sb'at winh ex yila'. Palta max yal sk'ool winh sb'at ex yil t'a jun pekti’ tik. Ato yic ol och scolanil winh, ol b'at ex yilan winh."
        },
        {
            "number": "13",
            "text": "Macwajanhec. Tek'an tzeyutej he b'a eyak'anoch Kajal Jesús t'a he k'ool. Manh ex xiv jab'oc. Tek'b'ejec he b'a junjun ex."
        },
        {
            "number": "14",
            "text": "Ha jantacnhej tas tze k'ulej, tze k'ulej t'a smasanil he k'ool yuj swach'iloc heb' quetanimail."
        },
        {
            "number": "15",
            "text": "Ha ticnaik ex wuk'tac ex wanab' eyojtak to a winhaj Estéfanas yet' heb' kajan yet' winh t'a spat, b'ab'el creyente winh yet' heb' t'a yol yic Acaya b'aj ayex chi'. Ha heb' chi', syak' wal serwil heb' yetcreyenteal heb' t'a smasanil sk'ool."
        },
        {
            "number": "16",
            "text": "Tzin k'an pawor t'ayex to tze k'anab'ajej tas syal heb'. Tze k'anab'ajan pax jantacnhej heb' lajan syutej sb'a icha heb' chi', aton heb' scolwaji, yet' smunlaj t'a yic Kajal Jesús."
        },
        {
            "number": "17",
            "text": "Tzin tzalaj ticnaik, yujto ix ja winhaj Estéfanas wed' t'a tik yet' winhaj Fortunato yet' winhaj Acaico. Ha heb' winh tik, skolwaj wal heb' winh t'ayin. Ichato he k'exul yaj heb' winh skolwaj t'ayin t'a tik, yujto max yal-laj he jawi."
        },
        {
            "number": "18",
            "text": "Icha ix yutej heb' winh yak'an sniwanil he k'ool ta', icha chi' syutej heb' winh yak'anpax sniwanil in k'ool t'a tik. Ayokab' yelk'och heb' winh t'ayex. Tato ay juntzanhxo heb' icha heb' winh tik, ayokab' pax yelk'och heb' t'ayex."
        },
        {
            "number": "19",
            "text": "Ha heb' ay t'a junjun iglesia t'a yol yic Asia tik, syak'b'at stzatzil he k'ool heb' he masanil ta'. Anhejtona' winhaj Aquila yet' ix Priscila yet' heb' creyente smolb'ej sb'ha t'a spat heb', syak'paxb'at stzatzil he k'ool heb' t'a sb'i Kajal Jesús."
        },
        {
            "number": "20",
            "text": "Syak'b'at stzatzil he k'ool masanil heb' creyente t'a tik. Slaj eyak'laj stzatzil he k'ool t'a tzalajk'olal ta'."
        },
        {
            "number": "21",
            "text": "Ha stzatzil he k'ool swak'b'at tik, a in wal Pablo in tzin tz'ib'ejb'at yet' in k'ab'."
        },
        {
            "number": "22",
            "text": "Tato ay junok mach max xajanan Kajal Jesucristo, cotokab' yowal sk'ool Dios t'a yib'anh. Ach Kajal, cotanh t'a elanhchamel."
        },
        {
            "number": "23",
            "text": "Sch'oxokab' swach'k'olal Kajal Jesucristo t'ayex ta'."
        },
        {
            "number": "24",
            "text": "Xajan ex he masanil wuuj yuj Cristo Jesús."
        }
    ]
}