{
    "chapter": "10",
    "verses": [
        {
            "number": "1",
            "text": "Ex vuk'tac ex vanab', in gana tzeyojtaquejeli, tas ajnac eb' co mam quicham d'a peca' ayic yochnac tzak'an eb' yuj vinhaj Moisés. Ek'nac eb' smasanil d'a yalanh jun asun, k'axpajnac pax ek' eb' smasanil d'a a' Chacchac Mar."
        },
        {
            "number": "2",
            "text": "Ichato ak'jinac bautizar eb' yuj jun asun chi' yed' pax d'a a' mar chi'. Ichato ak'jinac och eb' yicoc vinhaj Moisés d'a jun tiempoal chi'."
        },
        {
            "number": "3",
            "text": "Jun lajan svanac eb' jun tas yak'naccot Dios d'a satchaanh."
        },
        {
            "number": "4",
            "text": "Anhejtona', masanil eb' uk'annac pax jun a a' yak'naccot Dios, aton jun a' elnaccot d'a sat jun q'uen tenam. A jun q'uen tenam chi', sch'oxnab'il Cristo yaj q'ueen."
        },
        {
            "number": "5",
            "text": "Vach'chom icha chi' ajnac eb', palta anheja' tzijtum eb' malaj svach'il spensar d'a yichanh Dios. Yuj chi', sacleminac ajnaccanb'at snivanil eb' d'a jun taquinh luum b'aj ek'nac eb' chi'."
        },
        {
            "number": "6",
            "text": "A juntzanh tas janac d'a yib'anh eb' chi', ch'oxnab'il yaj d'ayonh yic max co nib'ejoch juntzanh chucal icha yutejnac eb' snib'anochi."
        },
        {
            "number": "7",
            "text": "Yuj chi', max yal calan co b'a d'a juntzanh comon dios, icha yutejnac sb'a juntzanh eb' d'a scal eb' chi'. A Slolonel Dios Tz'ib'ab'ilcani, a tz'alan yuj eb' icha tic: Ix em k'ojjab' eb' chonhab' smasanil, ix va eb', ix yuk'an a' eb'. Ix lajvi chi', ix q'ue b'ulnaj eb' schanhalvi yed' sk'ulan chucal d'a yichanh sdiosal chi', xchicani."
        },
        {
            "number": "8",
            "text": "Max yal quem d'a ajmulal. Yujto icha chi' yutejnac sb'a juntzanh eb' d'a scal eb' chi'. Yuj jun chi', 23 mil eb' chamnac d'a jun k'u."
        },
        {
            "number": "9",
            "text": "Max yal cak'an proval Cajal Jesús yic squila' tato syak' nivank'olal. Yujto icha chi' yutejnac sb'a juntzanh eb' d'a scal eb' chi', yuj chi' lajvinac el eb' yuj juntzanh nok' chan."
        },
        {
            "number": "10",
            "text": "Max yal calan specal Cajal Jesús chi'. Yujto ay eb' aljinac specal, yuj chi' lajvinac el eb' yuj jun ángel ay yopisio smilancham anima."
        },
        {
            "number": "11",
            "text": "Masanil juntzanh tas janac d'a yib'anh eb' co mam quicham chi', ch'oxnab'il yaj d'ayonh. Tz'ib'ab'ilcan juntzanh chi' d'a Slolonel Dios yic scojtaquejeli to ay smay yoch co mul, yujto a onh tic, ay onhxo ek' d'a slajvub' tiempoal."
        },
        {
            "number": "12",
            "text": "Yuj chi', a mach snaani to te tek'anxo, yovalil syil val sb'a, yujto ay smay sjuvieli."
        },
        {
            "number": "13",
            "text": "Jantacnhej juntzanh proval sja d'a quib'anh, lajannhej yed' juntzanh sja d'a yib'anh eb' anima smasanil. Palta a Dios tz'elnhejk'och tas syala'. Max scha onh yak' proval junoc tas max techaj cuuj. Ayic sja junjun proval chi', a tz'ak'an tas scutej co colan co b'a d'ay, yic vach' stechaj cuuj."
        },
        {
            "number": "14",
            "text": "Yuj chi', ex xajanab'il vuuj, manh eyal e b'a d'a juntzanh comon dios."
        },
        {
            "number": "15",
            "text": "Svalb'at juntzanh tic d'ayex, yujto jelan exxo. Tze cham naej val sik'lab'il tato yel svala'."
        },
        {
            "number": "16",
            "text": "A jun vaso yic Cajal Jesús, jun scak' yuj diosal yuuj, a sch'oxani to ay calan quic yed' schiq'uil Cristo. Anhejtona' jun pan spucjiek' d'a co cal, a sch'oxan paxi to ay calan quic d'a snivanil."
        },
        {
            "number": "17",
            "text": "Vach'chom tzijtum onh, junnhej pan sco va co masanil. Yuj chi', icha jun pan junnhej chi', junnhej pax nivanil tzonh aj co masanil, vach'chom tzijtum onh."
        },
        {
            "number": "18",
            "text": "Tze na jab'oc ved'oc tas yutejnac sb'a eb' vetisraelal. A eb' schi'an juntzanh silab' snhusji d'a yib'anh altar, ay yalan yic eb' yed' Dios, yujto a' ay yic jun altar chi'."
        },
        {
            "number": "19",
            "text": "Mantoc svala' to ay yelk'och juntzanh comon dios. Anhejtona' pax juntzanh tas tz'ak'ji silab'il d'ay, manh toc svala' to ay yelk'ochi."
        },
        {
            "number": "20",
            "text": "Palta a jun sval tic, aton yic syak'an juntzanh silab' chi' eb' manh israeloc, manhoc d'a Dios syak' eb'. A d'a eb' enemigo, ata' syak' juntzanh silab' chi' eb'. Palta malaj in gana ay eyalan eyic yed' eb' enemigo chi'."
        },
        {
            "number": "21",
            "text": "Max yal co comon uk'lab'an jun vaso yic Cajal Jesús, slajvi chi' scuk'lab'anxi jun yic eb' enemigo chi'. Anhejtona', max yal co comon vaan jun pan tz'ak'ji d'ayonh d'a smexa Cajal Jesús, slajvi chi' sco vaan juntzanh tas tz'ak'ji d'a smexa eb' enemigo chi'."
        },
        {
            "number": "22",
            "text": "¿Tom co gana sco tzuntzejcot yoval sk'ool Cajal Jesús chi' d'a quib'anh? ¿Tom a e naani to ek'al co poder d'a yichanh?"
        },
        {
            "number": "23",
            "text": "Tecan ayex tzeyal icha tic: Libre co k'ulan masanil tasi. Yel toni, palta manh smojoc sco k'ulej smasanil. Yel toni, syalnhej co k'ulan juntzanh chi' smasanil, palta manh masaniloc juntzanh chi' tz'ak'an co tek'anil."
        },
        {
            "number": "24",
            "text": "Junjun onh, max yal cak'an co gana d'a yol quico'. Yovalil sco say tas scutej cak'an stek'anil juntzanhxo eb'."
        },
        {
            "number": "25",
            "text": "Axo ticnaic, yalnhej tas chib'ejal schonhji b'aj schonhji nok' chib'ej, syalnhej e manan nok' e chi'a. Manh e k'anb'ej b'aj scot nok', yic vach' axo jun tz'ak'an mandar e pensar, max ixtax el yuuj."
        },
        {
            "number": "26",
            "text": "Yujto a yolyib'anhq'uinal tic yed' masanil tas ay d'ay, yicnhej Cajal Jesús yaj smasanil."
        },
        {
            "number": "27",
            "text": "Q'uinaloc ay eb' manh creyenteoc tzex avtanb'at vael d'a spat. Tato e gana tzex b'ati, syalnhej e chi'an masanil tas syak' eb' d'ayex. Manh e k'anb'ej d'a eb' b'aj ix cot juntzanh syak' eb' chi' d'ayex, yic vach' axo jun tz'ak'an mandar e pensar, max juviel yuuj."
        },
        {
            "number": "28",
            "text": "Palta tato ay junoc mach tz'alan d'ayex: A jun chib'ej syak' vinh tic, ix ak'ji silab'il d'a juntzanh comon dios, ta xchi d'ayex, manh e chi'a. Yujto a jun tz'alan d'ayex chi', ay smay, talaj sjuviel jun tz'ak'an mandar spensar eyuuj."
        },
        {
            "number": "29",
            "text": "Svalb'at juntzanh tic d'ayex, yic manh eyuujoc sjuviel spensar eb' mantalaj stek'anil. Manh yujoc jun tz'ak'an mandar e pensar chi', svalb'at juntzanh tic d'ayex. Palta tecan ayex tzeyal icha tic: A onh tic syalnhej co chi'an masanil tasi. Yuj chi', ¿tas yuj tzonh yalub'tanhej juntzanhxo eb' xiv schi'an nok' chib'ej chi'?"
        },
        {
            "number": "30",
            "text": "Tato scak' yuj diosal d'a Dios yuj nok' chib'ej chi', sco chi'an nok', malaj mach syal yalan chucal d'a co patic, tecan xe chi. Tecan ayex icha chi' tze na ticnaic."
        },
        {
            "number": "31",
            "text": "Palta svalb'at d'ayex, vach'chom tzonh va'i, ma scuq'uej junoc tasi, yalnhejocab' tas sco k'ulej, co k'ulejocab'i yic squik'anchaanh Dios."
        },
        {
            "number": "32",
            "text": "Vach'chom eb' israel, ma eb' manh israeloc, max yal cak'an juvoquel spensar eb'. Anhejtona' eb' yiglesia Dios, max yal cak'an juvoquel spensar eb'."
        },
        {
            "number": "33",
            "text": "A inxo tic, yuj jantacnhej tas tzin k'ulej, svak'lej vak'an stzalajk'olal eb' anima smasanil. Manhtoc munil tzin sayek' in vach'il d'a yol vico', palta tzin say yic juntzanhxo anima, yic vach' ta icha chi' ol colchajel eb'."
        }
    ]
}