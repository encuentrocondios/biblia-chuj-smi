{
    "chapter": "1",
    "verses": [
        {
            "number": "1",
            "text": "Ha in Pablo in tik, avtab'il in och schecab'oc Cristo Jesús, yujto icha chi' ix el t'a sk'ol Dios t'a vib'anh. Ha in yet' winh cuk'tac Sóstenes"
        },
        {
            "number": "2",
            "text": "sco tz'ib'ejb'at jun co carta tik t'ayex yiglesia exxo Dios t'a chonhab' Corinto. Yic exxo Dios, yujto junxonhej eyaj yet' Cristo Jesús, yujto ha Dios avtannac ex och yicoc yet' jantacnhej eb' syal sb'ha t'a Cajal Jesucristo t'a junjun chonhab'. Ha Jesucristo, Yajal yaj t'ayonh yet' eb'."
        },
        {
            "number": "3",
            "text": "In gana, a co Mam Dios yet' Cajal Jesucristo tz'ak'an swach'k'olal t'ayex, syak'anpax sjunk'olal t'ayex ta'."
        },
        {
            "number": "4",
            "text": "Masanil tiempo svak' yuj diosal d'ha Dios eyuuj, yujto sch'oxnacxo swach'k'olal t'ayex yuj Cristo Jesús."
        },
        {
            "number": "5",
            "text": "Manh jantacoc swach'k'olal Dios syak' t'ayex, yujto junxonhej eyaj yet' Cristo. Yuj chi' tz'acan ix nachajel eyuuj tas ix yak' Dios chi' t'ayex. Anhejtona' tz'acan ix yak' eyalel masanil juntzanh chi'."
        },
        {
            "number": "6",
            "text": "Ha t'a e cal ix checlajelta yab'ixal Cristo, to yel."
        },
        {
            "number": "7",
            "text": "Ha ticnaic, van e tanhvan jun k'ual ayic ol jax Cajal Jesucristo. Axo Dios tz'acan syutej yak'an masanil yic t'ayex."
        },
        {
            "number": "8",
            "text": "A' ol ak'an stek'anil e pensar masanto ol ja slajvub' k'ual, yic wach' ayic ol jax Cajal Jesucristo chi', malaj jab'oc e paltail t'a yichanh."
        },
        {
            "number": "9",
            "text": "Ha Dios tz'elnhejk'och tas syala'. A' ix onh avtanoch yicoc, yic ay calan quic yet' Yuninal, aton Cajal Jesucristo."
        },
        {
            "number": "10",
            "text": "Ex vuk'tac ex vanab', tzin tevi t'ayex t'a sb'i Cajal Jesucristo chi' to junxonhej tzeyutej e pensar e masanil ta'. Manh e comon pojej e b'a. Jun lajannhej tzeyutej e pensar, jun lajannhej tzeyutej pax e naan masanil tastac."
        },
        {
            "number": "11",
            "text": "Ex vuk'tac ex vanab', svalb'at juntzanh tik t'ayex, yujto a eb' yic ix Cloé ix alan t'ayin to van spitzvi oval t'a e cal ta'."
        },
        {
            "number": "12",
            "text": "Syalelk'ochi to ch'occh'oc van eyalan junjun ex. Yujto ay ex van eyalan icha tik: Yic in winhaj Pablo, xe chi. Ay ex pax tzeyala': Ha in tik yic in winhaj Apolos, xe chi. Ay ex pax tzeyala': Yic in winhaj Pedro, xe chi. Ay ex pax tzeyala': Yic in Cristo, xe chi."
        },
        {
            "number": "13",
            "text": "Palta ¿tom cha ox makan yaj Cristo chi' tze na'a? Ha in Pablo in tik, ¿tom tze na'a to a in chamnac in t'a te' culus eyuuj? ¿Tom ha t'a in b'i a in Pablo in tik ix ex ak'ji bautizar?"
        },
        {
            "number": "14",
            "text": "Yuj val dios, yujto anhej winhaj Crispo yet' winhaj Gayo vak'nac bautizar ta', manh tzijtumoc ex vak'nac bautizar."
        },
        {
            "number": "15",
            "text": "Yuj chi', max yal-laj eyalani to ha t'a in b'i ak'b'il ex bautizar."
        },
        {
            "number": "16",
            "text": "A... anhejtona' vak'nac pax bautizar winhaj Estéfanas yet' eb' yal yuninal. Tzin na'a, tecan manhxa val eb' vak'nac bautizar ta'."
        },
        {
            "number": "17",
            "text": "Manh yujoc vak'an bautizar ix yak' vopisio Cristo, palta yuj valanel wach' ab'ix yic colnab'il. Manh jelanoc svutej in b'a yic svalanel wach' ab'ix tik, yic wach' a schamel Cristo t'a te' culus, anhej te niwan yelk'och t'a eb' tz'ab'ani."
        },
        {
            "number": "18",
            "text": "Ha yab'ixal schamel Cristo t'a te' culus, malaj yelk'och t'a yichanh eb' anima van sateq'ui. Palta a onh van onh scolanel tik, spoder Dios yaj yab'ixal tik t'ayonh."
        },
        {
            "number": "19",
            "text": "Yujto syalcan icha tik t'a Slolonel Dios Tz'ib'ab'ilcani: Ha eb' jelan, ol in satel sjelanil eb' chi'. Axo eb' ay spensar, ol vak' somchajel eb', xchicani."
        },
        {
            "number": "20",
            "text": "Yuj chi', malaj wach' yoch eb' jelan yet' eb' k'ayb'um. Malaj pax wach' yoch eb' jelan syutej scolan sb'a, yujto ha Dios ix ch'oxani to a jun jelanil yic yol yib'anhk’inal tik, malaj jab'oc yelk'ochi."
        },
        {
            "number": "21",
            "text": "Yujto yuj sjelanil Dios ix snacani to a eb' yic yol yib'anhk’inal tik, manh yujoc sjelanil eb' syal yojtacanel Dios chi' eb'. Palta ix el t'a sk'ool Dios chi' to a yuj jun ab'ix scalel tik tzonh colchaji, tato scak'och t'a co k'ool, wach'chom ha t'a eb' anima malaj yelk'och jun ab'ix tik."
        },
        {
            "number": "22",
            "text": "Ha eb' israel, snib'ej eb' syil juntzanh smilagro Dios. Axo eb' griego, anhej sjelanil eb' tzek' sayeq'ui."
        },
        {
            "number": "23",
            "text": "Palta a onhxo pax tik, scalel yab'ixal Cristo, chajtil ix aj scham t'a te' culus. Ha eb' israel chi', tonhej somchaj sk'ool eb' yuj. Axo eb' manh israeloc, quistalil yaj jun ab'ix tik t'a eb'."
        },
        {
            "number": "24",
            "text": "Palta a onhxo pax tik, ix onh yavtejoch Dios yicoc. Yuj chi', wach'chom israel onh, mato manh onh israeloc, cojtac to ha Dios ayoch spoder t'a Cristo, ay pax och sjelanil t'ay."
        },
        {
            "number": "25",
            "text": "Yujto ha Dios ak'annaccot Cristo yic schami, haxo snaan eb' anima to ichato malaj spensar Dios chi', malaj pax spoder snaan eb'. Palta ix checlajeli to ek'to sjelanil t'a yichanh eb' smasanil, ek'to pax spoder."
        },
        {
            "number": "26",
            "text": "Ex vuk'tac ex vanab', a onh mach onh tzonh yavtejoch Dios yicoc, yowalil snachajel jun tik cuuj to a eb' syavtejoch yicoc, jayvannhej eb' ay tas yojtac t'a yichanh eb' yetanimail. Jayvannhej eb' yajal, jayvannhej pax eb' ay yelk'och t'a yichanh eb' yetanimail syavtejoch yicoc."
        },
        {
            "number": "27",
            "text": "Yujto a eb' malaj val tas yojtac t'a yichanh eb' yetanimail, a eb' ix sik'chaanh Dios, yic wach' haxo eb' jelan sq'uixvicanel eb'. Ha eb' malaj yelk'och t'a yichanh eb' yetanimail, a eb' ix sik'chaanh, yic wach' haxo eb' ay yelk'ochi, sq'uixvipaxcanel eb'."
        },
        {
            "number": "28",
            "text": "Ha Dios sik'anpaxchaanh eb' malaj wach' yoch t'a yichanh eb' anima yet' eb' paticab'ilcanel yuj eb', aton eb' malaj yelk'ochi. Icha chi' syutej Dios sch'oxani to a juntzanh tas ay yelk'och t'a yichanh eb' anima, malaj jab'oc yelk'och t'a yichanh Dios chi'."
        },
        {
            "number": "29",
            "text": "Yuj chi' malaj junok mach syal yik'anchaanh sb'ha t'a yichanh Dios."
        },
        {
            "number": "30",
            "text": "Palta A' ix onh ak'anoch yicoc Cristo Jesús. Aton sjelanil Cristo chi' syak' t'ayonh. Yuj syala' to wach' onh t'a yichanh, tzonh yak'anpax och yicoc. Anhejtona' yuj Cristo chi', colchajnac onhxo eli."
        },
        {
            "number": "31",
            "text": "Tz'ib'yajcan t'a Slolonel Dios icha tik: Tato ay mach sgana syak'och junok tas yipoc sk'ool, más am wach' tato anhej Dios Cajal syak'och yipoc sk'ool, xchicani."
        }
    ]
}