{
    "chapter": "1",
    "verses": [
        {
            "number": "1",
            "text": "A in Pablo in tic, avtab'il in och schecab'oc Cristo Jesús, yujto icha chi' ix el d'a sk'ol Dios d'a vib'anh. A in yed' vinh cuk'tac Sóstenes"
        },
        {
            "number": "2",
            "text": "sco tz'ib'ejb'at jun co carta tic d'ayex yiglesia exxo Dios d'a chonhab' Corinto. Yic exxo Dios, yujto junxonhej eyaj yed' Cristo Jesús, yujto a Dios avtannac ex och yicoc yed' jantacnhej eb' syal sb'a d'a Cajal Jesucristo d'a junjun chonhab'. A Jesucristo, Yajal yaj d'ayonh yed' eb'."
        },
        {
            "number": "3",
            "text": "In gana, a co Mam Dios yed' Cajal Jesucristo tz'ak'an svach'k'olal d'ayex, syak'anpax sjunk'olal d'ayex ta'."
        },
        {
            "number": "4",
            "text": "Masanil tiempo svak' yuj diosal d'a Dios eyuuj, yujto sch'oxnacxo svach'k'olal d'ayex yuj Cristo Jesús."
        },
        {
            "number": "5",
            "text": "Manh jantacoc svach'k'olal Dios syak' d'ayex, yujto junxonhej eyaj yed' Cristo. Yuj chi' tz'acan ix nachajel eyuuj tas ix yak' Dios chi' d'ayex. Anhejtona' tz'acan ix yak' eyalel masanil juntzanh chi'."
        },
        {
            "number": "6",
            "text": "A d'a e cal ix checlajelta yab'ixal Cristo, to yel."
        },
        {
            "number": "7",
            "text": "A ticnaic, van e tanhvan jun k'ual ayic ol jax Cajal Jesucristo. Axo Dios tz'acan syutej yak'an masanil yic d'ayex."
        },
        {
            "number": "8",
            "text": "A' ol ak'an stek'anil e pensar masanto ol ja slajvub' k'ual, yic vach' ayic ol jax Cajal Jesucristo chi', malaj jab'oc e paltail d'a yichanh."
        },
        {
            "number": "9",
            "text": "A Dios tz'elnhejk'och tas syala'. A' ix onh avtanoch yicoc, yic ay calan quic yed' Yuninal, aton Cajal Jesucristo."
        },
        {
            "number": "10",
            "text": "Ex vuk'tac ex vanab', tzin tevi d'ayex d'a sb'i Cajal Jesucristo chi' to junxonhej tzeyutej e pensar e masanil ta'. Manh e comon pojej e b'a. Jun lajannhej tzeyutej e pensar, jun lajannhej tzeyutej pax e naan masanil tastac."
        },
        {
            "number": "11",
            "text": "Ex vuk'tac ex vanab', svalb'at juntzanh tic d'ayex, yujto a eb' yic ix Cloé ix alan d'ayin to van spitzvi oval d'a e cal ta'."
        },
        {
            "number": "12",
            "text": "Syalelk'ochi to ch'occh'oc van eyalan junjun ex. Yujto ay ex van eyalan icha tic: Yic in vinhaj Pablo, xe chi. Ay ex pax tzeyala': A in tic yic in vinhaj Apolos, xe chi. Ay ex pax tzeyala': Yic in vinhaj Pedro, xe chi. Ay ex pax tzeyala': Yic in Cristo, xe chi."
        },
        {
            "number": "13",
            "text": "Palta ¿tom cha ox macanh yaj Cristo chi' tze na'a? A in Pablo in tic, ¿tom tze na'a to a in chamnac in d'a te' culus eyuuj? ¿Tom a d'a in b'i a in Pablo in tic ix ex ak'ji bautizar?"
        },
        {
            "number": "14",
            "text": "Yuj val dios, yujto anhej vinhaj Crispo yed' vinhaj Gayo vak'nac bautizar ta', manh tzijtumoc ex vak'nac bautizar."
        },
        {
            "number": "15",
            "text": "Yuj chi', max yal-laj eyalani to a d'a in b'i ak'b'il ex bautizar."
        },
        {
            "number": "16",
            "text": "A... anhejtona' vak'nac pax bautizar vinhaj Estéfanas yed' eb' yal yuninal. Tzin na'a, tecan manhxa val eb' vak'nac bautizar ta'."
        },
        {
            "number": "17",
            "text": "Manh yujoc vak'an bautizar ix yak' vopisio Cristo, palta yuj valanel vach' ab'ix yic colnab'il. Manh jelanoc svutej in b'a yic svalanel vach' ab'ix tic, yic vach' a schamel Cristo d'a te' culus, anhej te nivan yelk'och d'a eb' tz'ab'ani."
        },
        {
            "number": "18",
            "text": "A yab'ixal schamel Cristo d'a te' culus, malaj yelk'och d'a yichanh eb' anima van sateq'ui. Palta a onh van onh scolanel tic, spoder Dios yaj yab'ixal tic d'ayonh."
        },
        {
            "number": "19",
            "text": "Yujto syalcan icha tic d'a Slolonel Dios Tz'ib'ab'ilcani: A eb' jelan, ol in satel sjelanil eb' chi'. Axo eb' ay spensar, ol vak' somchajel eb', xchicani."
        },
        {
            "number": "20",
            "text": "Yuj chi', malaj vach' yoch eb' jelan yed' eb' k'ayb'um. Malaj pax vach' yoch eb' jelan syutej scolan sb'a, yujto a Dios ix ch'oxani to a jun jelanil yic yolyib'anhq'uinal tic, malaj jab'oc yelk'ochi."
        },
        {
            "number": "21",
            "text": "Yujto yuj sjelanil Dios ix snacani to a eb' yic yolyib'anhq'uinal tic, manh yujoc sjelanil eb' syal yojtacanel Dios chi' eb'. Palta ix el d'a sk'ool Dios chi' to a yuj jun ab'ix scalel tic tzonh colchaji, tato scak'och d'a co k'ool, vach'chom a d'a eb' anima malaj yelk'och jun ab'ix tic."
        },
        {
            "number": "22",
            "text": "A eb' israel, snib'ej eb' syil juntzanh smilagro Dios. Axo eb' griego, anhej sjelanil eb' tzek' sayeq'ui."
        },
        {
            "number": "23",
            "text": "Palta a onhxo pax tic, scalel yab'ixal Cristo, chajtil ix aj scham d'a te' culus. A eb' israel chi', tonhej somchaj sk'ool eb' yuuj. Axo eb' manh israeloc, quistalil yaj jun ab'ix tic d'a eb'."
        },
        {
            "number": "24",
            "text": "Palta a onhxo pax tic, ix onh yavtejoch Dios yicoc. Yuj chi', vach'chom israel onh, mato manh onh israeloc, cojtac to a Dios ayoch spoder d'a Cristo, ay pax och sjelanil d'ay."
        },
        {
            "number": "25",
            "text": "Yujto a Dios ak'annaccot Cristo yic schami, axo snaan eb' anima to ichato malaj spensar Dios chi', malaj pax spoder snaan eb'. Palta ix checlajeli to ek'to sjelanil d'a yichanh eb' smasanil, ek'to pax spoder."
        },
        {
            "number": "26",
            "text": "Ex vuk'tac ex vanab', a onh mach onh tzonh yavtejoch Dios yicoc, yovalil snachajel jun tic cuuj to a eb' syavtejoch yicoc, jayvannhej eb' ay tas yojtac d'a yichanh eb' yetanimail. Jayvannhej eb' yajal, jayvannhej pax eb' ay yelk'och d'a yichanh eb' yetanimail syavtejoch yicoc."
        },
        {
            "number": "27",
            "text": "Yujto a eb' malaj val tas yojtac d'a yichanh eb' yetanimail, a eb' ix sik'chaanh Dios, yic vach' axo eb' jelan sq'uixvicanel eb'. A eb' malaj yelk'och d'a yichanh eb' yetanimail, a eb' ix sik'chaanh, yic vach' axo eb' ay yelk'ochi, sq'uixvipaxcanel eb'."
        },
        {
            "number": "28",
            "text": "A Dios sik'anpaxchaanh eb' malaj vach' yoch d'a yichanh eb' anima yed' eb' paticab'ilcanel yuj eb', aton eb' malaj yelk'ochi. Icha chi' syutej Dios sch'oxani to a juntzanh tas ay yelk'och d'a yichanh eb' anima, malaj jab'oc yelk'och d'a yichanh Dios chi'."
        },
        {
            "number": "29",
            "text": "Yuj chi' malaj junoc mach syal yik'anchaanh sb'a d'a yichanh Dios."
        },
        {
            "number": "30",
            "text": "Palta A' ix onh ak'anoch yicoc Cristo Jesús. Aton sjelanil Cristo chi' syak' d'ayonh. Yuuj syala' to vach' onh d'a yichanh, tzonh yak'anpax och yicoc. Anhejtona' yuj Cristo chi', colchajnac onhxo eli."
        },
        {
            "number": "31",
            "text": "Tz'ib'yajcan d'a Slolonel Dios icha tic: Tato ay mach sgana syak'och junoc tas yipoc sk'ool, más am vach' tato anhej Dios Cajal syak'och yipoc sk'ool, xchicani."
        }
    ]
}