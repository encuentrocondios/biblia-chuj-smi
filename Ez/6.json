{
    "chapter": "6",
    "verses": [
        {
            "number": "1",
            "text": "Ix yalanxi Jehová t'ayin icha tik:"
        },
        {
            "number": "2",
            "text": "Ach anima, ixic q'uelan t'a stojolal jolomtac vitz yic Israel, tzalan t'a yib'anh eb' cajan ta'"
        },
        {
            "number": "3",
            "text": "icha tik: Ab'ec val tas syal Jehová t'a yib'anh eb' syaq'uem sb'ha t'a comon dios t'a jolomtac vitz yic Israel, t'a tzalquixtac, t'a pak'quiltac yet' t'a ch'olquixtac: Ol vak'b'at oval t'a eb'. Ol in satpaxel juntzanh lugar chaanh b'aj tz'och ejmelal."
        },
        {
            "number": "4",
            "text": "Ol in mak'poj juntzanh altar b'aj syak' silab' eb' yet' b'aj snhus incienso eb'. Ol in milancham eb' vinac t'a yichanh juntzanh yechel chi'."
        },
        {
            "number": "5",
            "text": "Ol vak'kan teljab' snivanil eb' t'a yichanh juntzanh comon dios chi'. Axo t'a spatictac juntzanh yechel chi' ol in saclemejek' sb'aquil eb'."
        },
        {
            "number": "6",
            "text": "Ol kan tzinan masanil schonhab' eb' b'ajtac cajan yet' masanil lugar chaanh b'aj tz'och ejmelal. Masanil yaltar eb' chi' ol pojcanb'atoc yet' masanil juntzanh yechel chi' chok' ol ajcanoc yet' altar b'aj snhus incienso eb', ol em lanhnajoc. Masanil tas b'ob'il yuj eb' anima chi' ol sateloc."
        },
        {
            "number": "7",
            "text": "Ha eb' olto canoc, ayic ol yilan snivanil eb' ix cham t'a skal eb', ichato chi' ol nachajel yuj eb' to a in ton Jehová sDiosal in eb'."
        },
        {
            "number": "8",
            "text": "Palta ha t'a skal eb' ol in saclemejcanb'at t'a juntzanhxo nación chi', ay eb' b'aj ol ok' in k'ool, ol in colcanel eb' t'a yol sk'ab' chamel."
        },
        {
            "number": "9",
            "text": "Ha eb' manh ol cham chi', ol in snacot eb' t'a juntzanh nación b'aj ayek' chi'. Ol snacot eb' tas ix aj vab'an syail yuj b'aj in spatiquejel eb' ayic yochnac eb' ejmelal t'a juntzanh comon dios. Toxonhej ol syajlaj sb'a eb' yuj jantac chucal sk'ulejnac yuj sb'eyb'al eb' te yajb'entac,"
        },
        {
            "number": "10",
            "text": "yuj chi' ol nachajel yuj eb' to a in Jehová in, a innhej Dios in, manh tonhejoc ix vala' to ix vak'b'at juntzanh yaelal tik t'a yib'anh eb', xchi Jehová."
        },
        {
            "number": "11",
            "text": "Ix yalanxi Jehová Cajalil icha tik t'ayin: Pok'ub'tanhej a k'ab', tek'ub'tanhejem oc, elocab' av yic tz'el a k'ol yuj jantac tas ix javi t'a yib'anh eb' etisraelal yuj jantac tas yajb'entac sk'ulej eb'. Yuj chi' ix cham eb' yuj oval, yuj vejel yet' yuj ilya."
        },
        {
            "number": "12",
            "text": "Ha eb' najat aycanb'ati, ol cham eb' yuj ilya, haxo eb' lak'an ayeq'ui, ol cham eb' yuj oval. Axo eb' manh ol cham yuj oval chi', a vejel ol ik'an scham eb'. Icha chi' ol aj slajvi vik'anel yoval in k'ol t'a eb'."
        },
        {
            "number": "13",
            "text": "Ayic ol yilan snivanil eb' milb'ilcham t'a spatictac juntzanh yechel chi' eb', t'a spatictac juntzanh altar, t'a tzalquixtac, t'a jolomtac vitz, t'a yichtac te te' k'ayum xiil yet' t'a yichtac te' ji k'ayum xiil, aton t'a juntzanh lugar b'aj snhustz'a incienso eb' silab'il t'a juntzanh comon dios chi', icha chi' ol aj snachajel yuj eb' to a in ton Jehová sDiosal in eb'."
        },
        {
            "number": "14",
            "text": "Ol vik'chaanh in k'ab' vak'an syaelal eb' yalnhej b'aj cajan. Masanil juntzanh lugar b'aj ek'nac cajan eb', toxonhej ol kan tzinan icha lum tzinan lu'um yic sur, masanto sk'och t'a Diblat t'a norte. Icha chi' ol aj snachajel yuj eb' to a in ton Jehová sDiosal in eb', xchi Jehová."
        }
    ]
}