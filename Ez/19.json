{
    "chapter": "19",
    "verses": [
        {
            "number": "1",
            "text": "Ach anima, b'itej jun b'it yic cusk'olal yuj eb' sreyal Israel, tzalan icha tik:"
        },
        {
            "number": "2",
            "text": "Ay jun nok' nun choj te b'inajnac, cajan nok' t'a skal juntzanh nok' mam choj. Ha t'a skal nok' chi' ix sq'uib'tzitej yune' nok'."
        },
        {
            "number": "3",
            "text": "Ay jun yune' nok' ix yil q'uib'oc. Ix sk'ayb'anq'ue syaman schib'ej, haxo eb' anima ix chijib'at yuj."
        },
        {
            "number": "4",
            "text": "Ix yab' specal juntzanh nación tas sk'ulej nok' yune' chi'. Ix yamji nok' yuj eb' t'a jun yaal, ix yak'anoch jun gancho eb' t'a nok', ix snheranb'at nok' eb' t'a Egipto."
        },
        {
            "number": "5",
            "text": "Ayic ix yilan jun nok' nun choj chi' to maj elk'och tas ayoch yipoc sk'ol nok', ix yilan q'uib' junxo yune' nok'."
        },
        {
            "number": "6",
            "text": "Axo ix quelemax nok' yune' chi', junnhej ix ek' nok' yet' nok' mam choj chi'. Ix sk'ayb'an sb'a nok' syaman schib'ej, haxo eb' anima ix chijib'at yuj nok'."
        },
        {
            "number": "7",
            "text": "Manhxo jantacoc anima smil nok' t'a yoltac cuartel. Tzijtum nivac chonhab' syixtejb'at nok'. Tz'ib'xiq'ue yol yib'anhk’inal tik ayic tz'el yav nok'."
        },
        {
            "number": "8",
            "text": "Yuj chi' ix och juntzanh nación ay t'a slak'anil chi' ajk'olal t'a nok'. Ix sb'oanem yaal eb' t'a nok', ix yamchaj nok' yuj eb'."
        },
        {
            "number": "9",
            "text": "Yed' q'uen gancho ix yak'anoch nok' eb' t'a yol jaula, ix yik'anb'at eb' t'a vinh sreyal Babilonia. Ix macchajcan nok' ta' yic manhxa mach tz'ab'an yel yav nok' t'a jolomtac vitz t'a yol yic Israel. (Ha jun nok' nun choj chi', a ix snun eb' sreyal Judá sch'oxo'.)"
        },
        {
            "number": "10",
            "text": "Ha e nun chi' ex rey, lajan pax icha junok ib' te' uva avab'il t'a stitac junok ha ha', te niwan ix aji, manhxo jantacoc sat ix yak'a', tzijtum svol ix q'uib'i yujto aynhejoch yalil."
        },
        {
            "number": "11",
            "text": "Ay juntzanh sk'ab' te', q'uenal te' ix aji, a ix och sk'ocochoc eb' rey. Te chaanh ix aj steel te' sq'uib'i, ix ek'b'at te' t'a yib'anh juntzanhxo te' nivac te'. Ch'oc ix aj yel te' t'a skal juntzanhxo te te' yujto te chaanh steel te', te tzijtum pax sk'ab'tac te'."
        },
        {
            "number": "12",
            "text": "Palta ix tok'jiq'ueta te' uva chi' yuj yoval sk'ol Dios. Yuj ik' ix cot t'a stojolal b'aj sjavi k'u ix tacjiel te' yet' sat. Ix jecjiel sk'ab'tac te', ix tacji. Ix nhusjipaxtz'a jun sk'ab' te' q'uenal te' ix aj chi'."
        },
        {
            "number": "13",
            "text": "Axo ticnaic, ha t'a tzinan lu'um avab'il te' nunal uva chi'."
        },
        {
            "number": "14",
            "text": "Ha t'a jun te' sk'ab' chi' ix elta k'ak', yuj jun k'ak' chi' ix tz'ab'at juntzanhxo sk'ab' te', ix tz'apaxb'at sat te'. Manhxalaj sk'ab' te' q'uenal te' tzato yal yoch sk'ocochoc eb' rey, xchi jun b'it chi', xchi Jehová. (Aton jun b'it tik yic cusk'olal, yuj chi' ol b'itajoc.)"
        }
    ]
}