{
    "chapter": "8",
    "verses": [
        {
            "number": "1",
            "text": "Ayic yoil k'ual yoch svaquil uj yic svaquil ab'il, k'ojan in em d'a in pat yed' eb' yichamtac vinaquil chonhab' Judá, axo ix aji, ix yak'anem spoder Jehová Cajalil d'a vib'anh."
        },
        {
            "number": "2",
            "text": "Axo ix vilani ay jun icha yilji anima linhanek' d'a in tz'ey. A d'a snanhal tz'emnhejcoti, icha val k'ak' yilji, axo pax yib'anh snanhal sq'uenhej, veei yilji icha q'uen bronce ayoch d'a cal k'ak'."
        },
        {
            "number": "3",
            "text": "A jun icha anima chi', ix yak'cot jun sk'ab' d'a vib'anh, ix syaman xil in jolom. Axo Yespíritu Dios ix in ik'anq'ue d'a cal ik', icha vayich ix aj in yik'anb'at d'a Jerusalén, yic sch'oxan vila' tas ay ta'. Ix in yak'anoch d'a jun puerta ay d'a yol yamaq'uil templo, aton jun ay d'a stojolal norte. Ata' ay yed'tal jun comon dios, aton jun stzuntzancot yoval sk'ol Jehová."
        },
        {
            "number": "4",
            "text": "A val ta' ayek' stziquiquial co Diosal a onh israel onh tic, icha val ix aj sch'oxji vila' ayic ayinek' d'a jun ak'lic."
        },
        {
            "number": "5",
            "text": "Ix lajvi chi', ix yalan d'ayin icha tic: Ach anima, b'atanh q'uelan d'a stojolal norte, xchi d'ayin. Ix in b'at q'uelan, ix vilan d'a stz'ey spuertail d'a snorteal altar. Ata' ix vil jun yechel stzuntzancot yoval sk'ol Jehová."
        },
        {
            "number": "6",
            "text": "Ix lajvi chi' ix yalan d'ayin icha tic: Ach anima, ¿tzam val il tas te yajb'entac sk'ulej eb' etisraelal tic? Yuj val juntzanh tic najat tzin el d'a in templo tic. Palta ayto val juntzanhxo yelxo te chuc ol ila', xchi d'ayin."
        },
        {
            "number": "7",
            "text": "Ix lajvi chi' ix in yik'anelta b'aj tzonh och d'a yamaq'uil templo chi', ix vilani ay jun olan d'a yich templo chi'."
        },
        {
            "number": "8",
            "text": "Ix yalan Jehová chi' d'ayin icha tic: Levb'itej jun olan d'a yich templo chi', xchi d'ayin. Yuj chi' ix in levb'itan jun olan chi', ix chax jun puerta vuuj."
        },
        {
            "number": "9",
            "text": "Ix yalan d'ayin: Ochanh d'a yool, ol ilan val tas yajb'entac sk'ulej eb' ta', xchi d'ayin."
        },
        {
            "number": "10",
            "text": "Ix in och b'ian, ix vilani to a d'a sattac yich pat chi', ata' tz'ib'ab'iloch masanil yechel nok' nok' snhervi d'a sat luum tic yed' yechel masanil nok' nok' manh vach'oc icha yalan ley yed' masanil macanhil tas syaloch eb' vetisraelal sdiosaloc."
        },
        {
            "number": "11",
            "text": "A d'a yichanh juntzanh yechel chi' ayoch 70 eb' yichamtac vinaquil chonhab' Israel, aypaxoch vinhaj Jaazanías yuninal vinhaj Safán d'a scal eb', ayoch eb' ejmelal d'a juntzanh yechel chi'. Junjun eb' yed'nacq'ue junjun chaynub' eb' yic incienso, a d'a yol juntzanh chi' b'acaqui sq'ue stab'il incienso chi'."
        },
        {
            "number": "12",
            "text": "Ix yalanxi Jehová d'ayin icha tic: Ina val tas sk'ulej juntzanh yichamtac vinaquil chonhab' Israel tic d'a elk'altac. Junjun eb' ayek' d'a yichanh sb'achnub' sdiosal. A juntzanh eb' tic a snaan eb' to max vil eb', actab'ilxocan jun chonhab' tic vuuj snaan eb', xchi d'ayin."
        },
        {
            "number": "13",
            "text": "Ix yalanpax d'ayin icha tic: Ayto val juntzanhxo te yajb'entac ol ila', xchi."
        },
        {
            "number": "14",
            "text": "Ix in yik'anpaxb'at d'a spuertail stemplo chi', aton jun scan d'a stojolal norte. Ata' k'ojanem juntzanh eb' ix ix, van yok' eb' ix yuj sdiosal scuch Tamuz."
        },
        {
            "number": "15",
            "text": "Ix lajvi chi', ix yalan d'ayin icha tic: ¿Ix am il juntzanh tic? Palta ayto val juntzanhxo te yajb'entac ol ila', xchi d'ayin."
        },
        {
            "number": "16",
            "text": "Ix lajvi chi' ix in yik'anb'at d'a jun yune' amak' ayoch d'a spatictac templo chi', aton d'a scal altar yed' sti' templo chi'. Ata' ayek' 25 eb' vinh vinac, a yich spatic eb' vinh aycanb'at d'a stojolal stemplo Jehová chi', q'uelanb'at eb' vinh d'a stojolal b'aj sjavi k'u, nhojanem eb' vinh d'a sat luum, ayoch eb' vinh ejmelal d'a k'u chi'."
        },
        {
            "number": "17",
            "text": "Ix yalanxi d'ayin icha tic: Ach anima ¿toxom ix ila'? Manhocnhej d'a tic ay juntzanh tas yajb'entac sk'ulej eb' tic, palta toxo ix b'ud'jiel yol nación tic yuj sq'uechaanh eb' yixtan anima. ¿Toc junel chaelnhej stzuntzejcot yoval in k'ol eb'? Svab' val sjab' chucal sk'ulej eb' chi'."
        },
        {
            "number": "18",
            "text": "Palta a in tic, ol vak' spac d'a eb' yed' yoval in k'ool. Manhxo ol ok' in k'ol d'a eb'. Vach'chom ol avaj eb' d'ayin, palta manhxo ol in tak'vej eb', xchi Jehová d'ayin."
        }
    ]
}