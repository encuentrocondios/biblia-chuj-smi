{
    "chapter": "46",
    "verses": [
        {
            "number": "1",
            "text": "A in Jehová Yajal in svala': A jun spuertail schab'il amak' d'a stojolal b'aj sjavi k'u, a d'a vaque' k'ual munlajel, yovalil macannhej, anhej d'a sk'ual ik'oj ip sjacvi yed' d'a sk'ual yic tz'alji q'uen uj."
        },
        {
            "number": "2",
            "text": "A vinh yajal chi' tz'och vinh d'a jun puerta d'a b'ab'el amak', tz'och vinh d'a jun corredor d'a stojolal b'aj sjavi k'u. Tz'och linhan vinh d'a smarcoal jun puerta chi', yacb'an van snhusantz'a nok' silab' eb' sacerdote yed' nok' silab' yic junk'olal syak' vinh. Slajvi chi' tz'och vinh ejmelal d'ayin b'aj ayek' chi', ichato chi' tz'el vinh d'a corredor chi', palta scannhej jacan jun puerta chi', masanto vanxo sq'uik'b'i smacchaji."
        },
        {
            "number": "3",
            "text": "Axo d'a sk'ual ik'oj ip yed' d'a yic tz'alji q'uen uj, yovalil tzul och eb' chonhab' ejmelal d'ayin, d'a yichanh jun puerta chi'."
        },
        {
            "number": "4",
            "text": "A nok' silab' yovalil syak' vinh yajal chi' d'ayin yic snhusjitz'a d'a sk'ual ik'oj ip, vacvanh nok' quelemtac calnel yed' jun nok' ch'ac calnel, malajocab' jab'oc spaltail nok' yucvanhil."
        },
        {
            "number": "5",
            "text": "Yovalil syak' 40 libraoc ixim harina vinh yed' nok' ch'ac calnel chi'. Axo yed' nok' quelemtac calnel chi', ato a' jantac tz'el d'a sk'ol vinh yak'ani. A yed' 40 libraoc ixim harina, syak' pax nanhal schanhil litro aceite vinh."
        },
        {
            "number": "6",
            "text": "Axo d'a sk'ual ayic tz'alji q'uen uj, yovalil syak' junoc nok' quelem vacax vinh, vacvanhoc nok' quelemtac calnel yed' junoc nok' ch'ac calnel. Masanil juntzanh nok' chi', malajocab' spaltail nok'."
        },
        {
            "number": "7",
            "text": "A yed' nok' quelem vacax chi' syak' 40 libraoc ixim harina vinh. Icha pax chi' tz'aj yak'an jun nok' ch'ac calnel chi' vinh. Axo pax yed' nok' quelemtac calnel chi', yalnhej jantac tz'el d'a sk'ol vinh yak'ani. Axo yed' junjun 40 libraoc ixim harina chi', syak' nanhal schanhil litro aceite vinh."
        },
        {
            "number": "8",
            "text": "Ayic tz'och vinh yajal d'a spuertail schab'il amak' chi', tz'och vinh d'a corredor chi', anheja' ta' tz'elxi vinh."
        },
        {
            "number": "9",
            "text": "Ayic tzul och eb' chonhab' ejmelal d'ayin d'a junjun q'uinh, yovalil a tic sk'ulej eb': A mach tz'och d'a b'ab'el amak' d'a spuertail, d'a stojolal norte, a d'a puerta d'a stojolal sur tz'elxi. Axo mach tz'och d'a puerta d'a stojolal sur chi', a d'a puerta d'a stojolal norte chi' tz'elxi. Malaj junoc mach smeltzajxiel d'a puerta b'aj ix ochi, palta to tz'el d'a junxo puerta q'uelancot b'aj ix och chi'."
        },
        {
            "number": "10",
            "text": "A vinh yajal chi', yovalil tz'och vinh yed' eb' chonhab', tz'el pax vinh yed' eb'."
        },
        {
            "number": "11",
            "text": "A d'a nivac q'uinh yed' sk'ual molanil, syak' 40 libraoc ixim harina vinh yajal chi' yed' junjun nok' quelemtac vacax. Icha pax chi' ixim syak' vinh yed' junjun nok' ch'ac calnel. Axo pax yed' junjun nok' quelemtac calnel, yalnhej jantac tz'el d'a scol vinh yak'ani. A yed' junjun 40 libraoc ixim harina chi', syak' pax nanhaloc schanhil litro aceite vinh."
        },
        {
            "number": "12",
            "text": "Ayic tz'el d'a sk'ol vinh yajal chi' yak'an junoc nok' silab' d'ayin, junoc nok' snhusjitz'aoc, ma junoc nok' yic junk'olal, yovalil sjacchaj puerta d'a stojolal b'aj sjavi k'u, syak'an silab' vinh chi', icha syak' vinh d'a sk'ual ik'oj ip. Slajvi chi' tz'elxita vinh d'a puerta chi', ichato chi' smacchajxicani."
        },
        {
            "number": "13",
            "text": "Junjun q'uinhib'alil d'a junjun k'u syak' silab' vinh yajal chi' d'ayin. Yovalil syak' junoc nok' quelem calnel vinh, yic snhusjitz'a nok' silab'il d'ayin, jun ab'il sq'uinal nok', malaj jab'oc spaltail nok'. A yed' jun nok' quelem calnel chi', syak' pax 14 libraoc ixim harina vinh yed' junoc litro aceite secchajem d'a yib'anh ixim. A jun tic, yovalil sk'anab'ajej vinh d'a masanil tiempo."
        },
        {
            "number": "14",
            "text": "A in Jehová Yajal in svala': Tato a vinh yajal chi' siej jab'oc lum smacb'en d'a junoc yuninal, a jun lum chi' tz'ochcan smacb'enoc yuninal chi'."
        },
        {
            "number": "15",
            "text": "Palta tato a vinh yajal chi' siej jab'oc lum d'a junoc schecab' yic smacb'enej, masanto sjavi ab'il yic tz'el tas d'a libre, ichato chi' syik'anxi lum vinh yajal chi'. Axo scan lum smacb'enoc eb' yuninal vinh."
        },
        {
            "number": "16",
            "text": "A vinh yajal chi', malaj yalan yic vinh stok'anek' smacb'en junocxo anima. A lum sluum vinh, a lum syak' vinh smacb'enoc eb' yuninal. Icha chi', malaj eb' malaj smacb'en scan d'a scal in chonhab', xchi Jehová."
        },
        {
            "number": "17",
            "text": "Ix lajvi chi', ix in yik'anb'at jun vinh vinac chi' d'a yoloch sti' jun puerta, d'a chab' pat yic eb' sacerdote scan d'a stojolal norte. Ix sch'oxan vinh d'ayin d'a stojolal b'aj tz'em k'u d'a spatic chab' pat chi'."
        },
        {
            "number": "18",
            "text": "Ix yalan vinh d'ayin icha tic: Aton d'a tic yovalil ol stz'anh nok' silab' eb' sacerdote tz'ak'ji silab'il yuj yak'ji tup mul, ma yuj stojoloc mul. A d'a tic ol b'ochaj pax ixim harina tz'ak'ji ofrendail. Icha chi', max ik'chajel juntzanh tastac chi' d'a b'ab'el amak', yic vach' max ochcan stziquiquial juntzanh tas yic Dios yaj d'a eb' anima, xchi vinh d'ayin."
        },
        {
            "number": "19",
            "text": "Ix lajvi chi', ix in yik'anelta vinh d'a jun b'ab'el amak', ix in yik'anek' vinh d'a schanhil pak'anh."
        },
        {
            "number": "20",
            "text": "Ix vilan d'a junjun schiquintac amak' chi', ay juntzanhxo yunetac amak'. Lajan yechel schanhil. 20 metro steel, 15 metro sat."
        },
        {
            "number": "21",
            "text": "A d'a spatictac juntzanh yunetac amak' chi', ayq'ue jun muro nab'a q'ueen, axo d'a yichtac jun muro chi', ayq'ue b'aj tz'och k'ak'."
        },
        {
            "number": "22",
            "text": "Ix lajvi chi', ix yalan vinh d'ayin icha tic: Aton d'a juntzanh cusinu tic stz'anh nok' silab' eb' smunlaj d'a templo tic, aton silab' syak' eb' chonhab', xchi vinh d'ayin."
        }
    ]
}