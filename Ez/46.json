{
    "chapter": "46",
    "verses": [
        {
            "number": "1",
            "text": "Ha in Jehová Yajal in swala': Ha jun spuertail schab'il amak' t'a stojolal b'aj sjawi k'u, ha t'a waque' k'ual munlajel, yowalil makannhej, anhej t'a sk'ual ik'oj ip sjacwi yet' t'a sk'ual yic tz'alji k'een uj."
        },
        {
            "number": "2",
            "text": "Ha winh yajal chi' tz'och winh t'a jun puerta t'a b'ab'el amak', tz'och winh t'a jun corredor t'a stojolal b'aj sjawi k'u. Tz'och linhan winh t'a smarcoal jun puerta chi', yacb'an wan snhusantz'a nok' silab' heb' sacerdote yet' nok' silab' yic junk'olal syak' winh. Slajwi chi' tz'och winh ejmelal t'ayin b'aj ayek' chi', ichato chi' tz'el winh t'a corredor chi', palta skannhej jakan jun puerta chi', masanto wanxo sq'uik'b'i smacchaji."
        },
        {
            "number": "3",
            "text": "Axo t'a sk'ual ik'oj ip yet' t'a yic tz'alji k'een uj, yowalil tzul och heb' chonhab' ejmelal t'ayin, t'a yichanh jun puerta chi'."
        },
        {
            "number": "4",
            "text": "Ha nok' silab' yowalil syak' winh yajal chi' t'ayin yic snhusjitz'ha t'a sk'ual ik'oj ip, wacwanh nok' kelemtac kalnel yet' jun nok' ch'ac kalnel, malajokab' jab'oc spaltail nok' yucwanhil."
        },
        {
            "number": "5",
            "text": "Yowalil syak' 40 libraoc ixim harina winh yet' nok' ch'ac kalnel chi'. Axo yet' nok' kelemtac kalnel chi', ato ha' jantac tz'el t'a sk'ol winh yak'ani. Ha yet' 40 libraoc ixim harina, syak' pax nanhal schanhil litro aceite winh."
        },
        {
            "number": "6",
            "text": "Axo t'a sk'ual ayic tz'alji k'een uj, yowalil syak' junok nok' quelem wakax winh, wacwanhoc nok' kelemtac kalnel yet' junok nok' ch'ac kalnel. Masanil juntzanh nok' chi', malajokab' spaltail nok'."
        },
        {
            "number": "7",
            "text": "Ha yet' nok' quelem wakax chi' syak' 40 libraoc ixim harina winh. Icha pax chi' tz'aj yak'an jun nok' ch'ac kalnel chi' winh. Axo pax yet' nok' kelemtac kalnel chi', yalnhej jantac tz'el t'a sk'ol winh yak'ani. Axo yet' junjun 40 libraoc ixim harina chi', syak' nanhal schanhil litro aceite winh."
        },
        {
            "number": "8",
            "text": "Ayic tz'och winh yajal t'a spuertail schab'il amak' chi', tz'och winh t'a corredor chi', anheja' ta' tz'elxi winh."
        },
        {
            "number": "9",
            "text": "Ayic tzul och heb' chonhab' ejmelal t'ayin t'a junjun q'uinh, yowalil a tik sk'ulej heb': Ha mach tz'och t'a b'ab'el amak' t'a spuertail, t'a stojolal norte, ha t'a puerta t'a stojolal sur tz'elxi. Axo mach tz'och t'a puerta t'a stojolal sur chi', ha t'a puerta t'a stojolal norte chi' tz'elxi. Malaj junok mach smeltzajxiel t'a puerta b'aj ix ochi, palta to tz'el t'a junxo puerta k'elancot b'aj ix och chi'."
        },
        {
            "number": "10",
            "text": "Ha winh yajal chi', yowalil tz'och winh yet' heb' chonhab', tz'el pax winh yet' heb'."
        },
        {
            "number": "11",
            "text": "Ha t'a niwac q'uinh yet' sk'ual molanil, syak' 40 libraoc ixim harina winh yajal chi' yet' junjun nok' kelemtac wakax. Icha pax chi' ixim syak' winh yet' junjun nok' ch'ac kalnel. Axo pax yet' junjun nok' kelemtac kalnel, yalnhej jantac tz'el t'a scol winh yak'ani. Ha yet' junjun 40 libraoc ixim harina chi', syak' pax nanhaloc schanhil litro aceite winh."
        },
        {
            "number": "12",
            "text": "Ayic tz'el t'a sk'ol winh yajal chi' yak'an junok nok' silab' t'ayin, junok nok' snhusjitz'aoc, ma junok nok' yic junk'olal, yowalil sjacchaj puerta t'a stojolal b'aj sjawi k'u, syak'an silab' winh chi', icha syak' winh t'a sk'ual ik'oj ip. Slajwi chi' tz'elxita winh t'a puerta chi', ichato chi' smacchajxikani."
        },
        {
            "number": "13",
            "text": "Junjun q'uinhib'alil t'a junjun k'u syak' silab' winh yajal chi' t'ayin. Yowalil syak' junok nok' quelem kalnel winh, yic snhusjitz'a nok' silab'il t'ayin, jun ab'il sk'inal nok', malaj jab'oc spaltail nok'. Ha yet' jun nok' quelem kalnel chi', syak' pax 14 libraoc ixim harina winh yet' junok litro aceite secchajem t'a yib'anh ixim. Ha jun tik, yowalil sk'anab'ajej winh t'a masanil tiempo."
        },
        {
            "number": "14",
            "text": "Ha in Jehová Yajal in swala': Tato a winh yajal chi' siej jab'oc lum smacb'en t'a junok yuninal, a jun lum chi' tz'ochkan smacb'enoc yuninal chi'."
        },
        {
            "number": "15",
            "text": "Palta tato a winh yajal chi' siej jab'oc lum t'a junok schekab' yic smacb'enej, masanto sjawi ab'il yic tz'el tas t'a libre, ichato chi' syik'anxi lum winh yajal chi'. Axo skan lum smacb'enoc heb' yuninal winh."
        },
        {
            "number": "16",
            "text": "Ha winh yajal chi', malaj yalan yic winh stok'anek' smacb'en junocxo anima. Ha lum sluum winh, a lum syak' winh smacb'enoc heb' yuninal. Icha chi', malaj heb' malaj smacb'en skan t'a skal in chonhab', xchi Jehová."
        },
        {
            "number": "17",
            "text": "Ixlajwi chi', ix in yik'anb'at jun winh winak chi' t'a yoloch sti' jun puerta, t'a chab' pat yic heb' sacerdote skan t'a stojolal norte. Ix sch'oxan winh t'ayin t'a stojolal b'aj tz'em k'u t'a spatic chab' pat chi'."
        },
        {
            "number": "18",
            "text": "Ix yalan winh t'ayin icha tik: Aton t'a tik yowalil ol stz'anh nok' silab' heb' sacerdote tz'ak'ji silab'il yuj yak'ji tup mul, ma yuj stojoloc mul. Ha t'a tik ol b'ochaj pax ixim harina tz'ak'ji ofrendail. Icha chi', max ik'chajel juntzanh tastac chi' t'a b'ab'el amak', yic wach' max ochkan stziquiquial juntzanh tas yic Dios yaj t'a heb' anima, xchi winh t'ayin."
        },
        {
            "number": "19",
            "text": "Ixlajwi chi', ix in yik'anelta winh t'a jun b'ab'el amak', ix in yik'anek' winh t'a schanhil pak'anh."
        },
        {
            "number": "20",
            "text": "Ix wilan t'a junjun schiquintac amak' chi', ay juntzanhxo yunetac amak'. Lajan yechel schanhil. 20 metro steel, 15 metro sat."
        },
        {
            "number": "21",
            "text": "Ha t'a spatictac juntzanh yunetac amak' chi', ayk'e jun muro nab'a k'een, haxo t'a yichtac jun muro chi', ayk'e b'aj tz'och k'ak'."
        },
        {
            "number": "22",
            "text": "Ixlajwi chi', ix yalan winh t'ayin icha tik: Aton t'a juntzanh cusinu tik stz'anh nok' silab' heb' smunlaj t'a templo tik, aton silab' syak' heb' chonhab', xchi winh t'ayin."
        }
    ]
}