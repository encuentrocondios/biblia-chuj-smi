{
    "chapter": "48",
    "verses": [
        {
            "number": "1",
            "text": "A stz'acanhil Israel d'a norte, schael d'a a' mar Mediterráneo, tz'ek' d'a Hetlón yed' b'aj tz'och b'e d'a Hamat yed' d'a Hazar-enán, tz'ek' d'a stojolal sur d'a lum yic Damasco yed' Hamat chi'. Junjun macanh yinhtilal Israel scha junoc macanh lum luum smacb'enoc, sb'at stz'acanhil lum d'a stojolal b'aj sjavi k'u, masanto sk'och d'a a' mar Mediterráneo, d'a stojolal b'aj tz'em k'u. Icha tic ol aj schaan lum smacb'en eb' chi' d'a stzolal, schael yich d'a norte scotnhej d'a sur: Dan, Aser, Neftalí, Manasés, Efraín, Rubén yed' Judá."
        },
        {
            "number": "2",
            "text": "A d'a stz'ey lum smacb'en Judá, ata' ay jun lum sik'b'ileli: 12 kilómetro yed' nanhalxo sat luum. Axo steel luum, lajan yed' steel lum smacb'en junjun inhtilal, scot d'a stojolal b'aj sjavi k'u masanto d'a stojolal b'aj tz'em k'u. A d'a snanhal lum chi', ata' ay in templo."
        },
        {
            "number": "3",
            "text": "A d'a jun lum luum vic yaj chi', ay jun macanh luum, 12 kilómetro yed' nanhalxo steel luum, oye' kilómetro pax sat luum. A d'a snanhal lum chi', ata' ay in templo."
        },
        {
            "number": "4",
            "text": "A jun lum chi', yic lum eb' sacerdote ayoch in yak'an servil, aton eb' yinhtilal vinhaj Sadoc, eb' maj tzak'laj d'a spatic eb' yetisraelal ayic in yactancan eb', icha ix yutej sb'a eb' yetlevitail eb'."
        },
        {
            "number": "5",
            "text": "A d'a sti' lum yic eb' sacerdote chi', ata' ay lum yic eb' levita. A lum chi', 12 kilómetro yed' nanhalxo steel luum, oye' kilómetro pax sat luum. A lum vic yaj chi', 12 kilómetro yed' nanhalxo steel luum, 10 kilómetro sat luum."
        },
        {
            "number": "6",
            "text": "A jun macanh lum chi' anhej lum te vach' d'a yol nación chi'. Malaj junoc macanh lum chi' syal schonhchajeli. Max yal-laj sq'uexchaj luum, max yalpaxlaj yak'chaj lum d'a junocxo anima, yujto vic yaj luum."
        },
        {
            "number": "7",
            "text": "Ay junxo macanh luum d'a scostil lum vic yaj chi', 12 kilómetro yed' nanhalxo steel luum, nanhal yoxil kilómetro sat luum, comon yaj luum. A d'a snanhal yol lum chi', ata' ay nivan chonhab'. Axo jantacto lum colan scani, syal scajnaj anima, syal pax sva nok' nok' ta'. A jun chonhab' chi', 2 mil 250 metro schanhil pak'anh. A d'a spatictac chonhab' chi', ay jab'xo lum luum oyaneq'ui, 125 metro sat luum. A nok' nok' sva d'a jab'xo lum luum chi'. A d'a jun pak'an d'a stojolal b'aj sjavi k'u d'a jun chonhab' chi', ay jun macanh lum luum, oye' kilómetro steel luum. Anheja' d'a stojolal b'aj tz'em k'u, ay pax junxo macanh luum, oye' kilómetro pax steel luum. A d'a juntzanh lum chi' smunlaj anima ay d'a chonhab' chi', axo sat yavb'en eb' smolo', a syab'lej eb'."
        },
        {
            "number": "8",
            "text": "Yalnhej mach anima d'a yic junjun macanh yinhtilal Israel smunlaj d'a yol chonhab' chi', syal smunlaj eb' d'a chab' macanh lum chi'."
        },
        {
            "number": "9",
            "text": "Masanil lum vic yaji yed' lum yic jun nivan chonhab' ay d'a snanhal jun lum sik'b'ilcanel chi', 12 kilómetro yed' nanhalxo lum d'a schanhil pak'anh."
        },
        {
            "number": "10",
            "text": "A vinh yajal chonhab' chi', a vinh tz'ican lum aycan d'a snanhal lum smacb'en Judá yed' lum smacb'en Benjamín, syalelk'ochi, aton lum ay d'a stz'eytac lum vic yaji yed' d'a stz'ey lum yic chonhab'. Ay jun macanh luum d'a stojolal b'aj sjavi k'u, 12 kilómetro yed' nanhalxo sat luum, sb'atnhej lum d'a tz'acanh d'a stojolal b'aj sjavi k'u chi'. Axo pax d'a stojolal b'aj tz'em k'u ay junxo macanh luum, masanto d'a a' mar Mediterráneo sk'och luum. A d'a scal chab' macanh lum chi', ata' ay lum vic yaji, aton lum b'aj ay in templo yed' lum yic eb' sacerdote yed' pax lum yic eb' levita. Ata' ay pax lum b'aj ay nivan chonhab'."
        },
        {
            "number": "11",
            "text": "A lum smacb'en juntzanhxo macanh yinhtilal Israel, sb'atnhej d'a sur. Junjun inhtilal ol scha junjun macanh sluum, schael d'a tz'acanh d'a stojolal b'aj sjavi k'u masanto sk'och d'a tz'acanh d'a stojolal b'aj tz'em k'u. Icha tic ol aj schaan smacb'en eb' chi' d'a stzolal: Benjamín, Simeón, Isacar, Zabulón yed' Gad."
        },
        {
            "number": "12",
            "text": "A d'a stojolal sur ay lum smacb'en Gad, a stz'acanhil luum, schael d'a Tamar, tz'ek' d'a sjaj a a' yic Meriba-cades, d'a a' eluma' yic Egipto, masanto sk'och d'a a' mar Mediterráneo."
        },
        {
            "number": "13",
            "text": "Aton jun lum chi' ol scha juntzanh yinhtilal Israel smacb'enoc. Icha chi' ol aj e pucanek' luum."
        },
        {
            "number": "14",
            "text": "A jun chonhab' d'a snanhal luum chi', ayoch muro d'a spatictac. A muro chi', 2 mil 250 metro yaj junjun pak'anh, lajan yaj schanhil pak'anh. A d'a junjun pak'anh ay oxe' puerta. A d'a junjun puerta chi' ayoch sb'i junjun yinhtilal Israel, icha tic yaj stzolal: A d'a oxe' puerta d'a stojolal norte, ayoch sb'i yic Rubén, yic Judá yed' yic Leví. A d'a oxe' puerta d'a stojolal b'aj sjavi k'u, ayoch sb'i yic José, yic Benjamín yed' yic Dan. A d'a oxe' puerta d'a stojolal sur, ayoch sb'i yic Simeón, yic Isacar yed' yic Zabulón. Axo pax d'a oxe' puerta d'a stojolal b'aj tz'em k'u, ayoch sb'i yic Gad, yic Aser yed' yic Neftalí."
        },
        {
            "number": "15",
            "text": "A jun muro chi' 9 kilómetro yajoch d'a spatictac nivan chonhab' chi'. A sb'i jun chonhab' chi' ayic ol b'eynhejb'atoc: A Jehová ayek' d'a tic, ol sb'iej, xchi Jehová, xin chi."
        }
    ]
}