{
    "chapter": "37",
    "verses": [
        {
            "number": "1",
            "text": "Ix yak'anem spoder Jehová d'a vib'anh, axo Yespíritu ix ak'an vila', ichato ayinek' d'a jun panhan b'aj b'ud'an yuj juntzanh b'ac."
        },
        {
            "number": "2",
            "text": "Ix in yik'anek' Jehová d'a scaltac juntzanh b'ac chi', ix vilani majnaquel sat lum panhan chi' yuj juntzanh sb'aquil anima chi'. Te tzijtum juntzanh b'ac chi', te taquinhxo."
        },
        {
            "number": "3",
            "text": "Ix yalan Jehová d'ayin icha tic: Ach anima, ¿tzam yal spitzvixi juntzanh taquinh b'ac tic tza na'? xchi. Ix in tak'vi d'ay icha tic: Mamin Dios Vajalil, a achnhej ojtac, xin chi."
        },
        {
            "number": "4",
            "text": "Ix yalanxi Jehová d'ayin icha tic: Al d'a juntzanh taquinh b'ac tic to scha yab' in lolonel eb'."
        },
        {
            "number": "5",
            "text": "Al d'a eb' to a in Jehová Yajal in sval icha tic: Ol vak'xioch eyik' yic tzex pitzvixi."
        },
        {
            "number": "6",
            "text": "Ol vak' eyamlajxi e b'a, ol vak'anxioch e b'ak'chil, ol ochxipax e tz'umal, ol vak'anxi eyik' eyik', ol ex pitzvocxoc. Icha chi' ol aj eyojtacaneli to a in ton Jehová in, xchi Jehová, xa chi d'a eb'."
        },
        {
            "number": "7",
            "text": "Ix valan d'a eb' icha ix aj yalan Jehová chi' d'ayin. Yacb'an van valan chi' d'a eb', ix vab'an sk'anh jun tas, ticni tob'an quixcab' ix eq'ui, icha chi' ix aj yoch ijan syamanxi sb'a juntzanh b'ac chi'."
        },
        {
            "number": "8",
            "text": "Axo ix vilani, van syamanxi sb'a juntzanh b'ac chi', ayxo och sch'anhal, sb'ak'chil yed' stz'umal. Anhej to manto yik'laj yik' eb'."
        },
        {
            "number": "9",
            "text": "Ix vab'an yalan Jehová d'ayin icha tic: Ach anima, al d'a ik' icha tic: A Jehová tz'alan icha tic: Ach ik', cotanh d'a masanil yolyib'anhq'uinal, tzach ochcan d'a juntzanh nivanil chamnacxo tic, yic spitzvixi eb', xchi Jehová, xa chi."
        },
        {
            "number": "10",
            "text": "Ix valan icha ix yutej yalan Jehová chi' d'ayin, ix och yik' juntzanh nivanil chi', ix pitzvixi eb', ix q'ue linhan eb'. Manhxo b'ischajb'enoc eb' icha junoc nivan nhilanh eb' soldado."
        },
        {
            "number": "11",
            "text": "Ix yalanxi Jehová d'ayin icha tic: Ach anima, a ex chonhab' Israel ex tic, lajan ex icha juntzanh b'ac tic. Tzeyal icha tic: Taquinhxo co b'aquil, manhxa tas ayoch yipoc co k'ool, toxo ix onh sateli, xe chi."
        },
        {
            "number": "12",
            "text": "Yuj chi' al yab' eb' etchonhab' tic to a in Jehová in sval icha tic: Ex in chonhab', ol in jac b'aj mucan ex, ol ex vik'anelta ta', ol ex vak'an meltzaj d'a e chonhab'."
        },
        {
            "number": "13",
            "text": "Ayic ol in jacan b'aj mucan ex chi', ol ex vik'anelta, ol eyojtacaneli to a in ton Jehová in e Diosal in."
        },
        {
            "number": "14",
            "text": "A in val svala' to ol vak'och Vespíritu d'ayex, axo e pitzvi chi', axo ex vak'anxican cajnaj d'a e luum chi'. Icha chi' ol aj eyojtacaneli to a in ton Jehová in valnac juntzanh tic, ix vak'anpaxelk'ochi, xchi Jehová, xa chi d'a eb', xchi d'ayin."
        },
        {
            "number": "15",
            "text": "Ix yalanxi Jehová d'ayin icha tic:"
        },
        {
            "number": "16",
            "text": "Ach anima, say chab'oc te te', tza tz'ib'anoch d'a junoc te' icha tic: A te' sch'oxan Judá yed' eb' yetisraelal ajun yed'oc. Slajvi chi' tza tz'ib'anpaxoch d'a junxo te' icha tic: A te' sch'oxan Efraín yinhtilal José yed' masanil eb' yetisraelal ajun yed'oc. Icha chi' tz'aj a tz'ib'ani."
        },
        {
            "number": "17",
            "text": "Slajvi chi' tzak'an yil-laj sb'a snhi' te' d'a yol a k'ab', ichato junnhej te'al te'."
        },
        {
            "number": "18",
            "text": "Tato ol sk'anb'ej eb' etchonhab' d'ayach icha tic: Al d'ayonh tas syalelk'och jun tza ch'ox tic, ta xchi eb',"
        },
        {
            "number": "19",
            "text": "tzalan d'a eb' icha tic: Icha val tic yalan Jehová Yajal: Ol vik'q'ue te' sch'oxan yinhtilal José, te' ayoch d'a yol sk'ab' Efraín yed' juntzanhxo yinhtilal Israel ayoch yed'oc, ol vak'an yil-laj sb'a te' yed' te' sch'oxan Judá, junnhej ol vutej chab' te te' chi' d'a yol in k'ab', xchi Jehová, xa chi d'a eb'."
        },
        {
            "number": "20",
            "text": "D'a val yichanh eb' tzik'anq'ue te te' chi' schab'il, aton te' b'aj ix a tz'ib'ejoch chi',"
        },
        {
            "number": "21",
            "text": "tzalan icha tic: A Jehová Yajal tz'alan icha tic: Ol ex viq'uelta d'a scaltac juntzanh nación b'aj k'ochnac ex cani. Yalnhej b'aj ayex eq'ui ol ex vak'anxi meltzaj d'a sat e luum."
        },
        {
            "number": "22",
            "text": "Junxonhej chonhab'il ol ex vutej d'a lum tzalquixtac d'a yol yic Israel chi', junxonhej e reyal ol vak'ochi. Manhxa b'aq'uinh ol ex pojchajb'atoc. Manhxo chab'oc nación ol ex ajoc."
        },
        {
            "number": "23",
            "text": "Manhxo ol eyixtejb'at e b'a yed' juntzanh e comon dios yajb'entac chi', ma yed' juntzanhocxo macanhil chucal tze k'ulej. Yujto ol viq'uel e pitalil, ol vik'anel e mul ayoch d'a eyib'anh. Ol ex ochxoc in chonhab'oc, a inxo ol in ochxoc e Diosaloc."
        },
        {
            "number": "24",
            "text": "Aton vinh in checab' yinhtilal vinhaj David ol och e reyaloc yed' e tanhvumaloc e masanil. Ol e k'anab'ajan in k'ayb'ub'al yed' in checnab'il."
        },
        {
            "number": "25",
            "text": "Ol ex cajnajxoc d'a jun luum vak'nac d'a vinh in checab' aj Jacob, aton lum b'aj ek'nac eb' e mam eyicham. Ata' ol cajnaj eb' eyuninal yed' masanil eb' eyinhtilal d'a masanil tiempo. Axo vinh in checab' yinhtilal vinhaj David ol ochnhej e reyaloc."
        },
        {
            "number": "26",
            "text": "Ol vak' in trato yic junk'olal eyed'oc, yic vach' ol ex aj d'a tzalajk'olal. D'a junelnhej ol in b'ocan jun in trato chi' eyed'oc, yic tzalajk'olalnhej ol ex ajoc. Ol vak'an q'uib' e b'isul, d'a masanil tiempo ol can in templo d'a e cal."
        },
        {
            "number": "27",
            "text": "Ol in cajnaj d'a e cal, ol in ochxoc e Diosaloc, a exxo ol ex ochxoc in chonhab'oc."
        },
        {
            "number": "28",
            "text": "Ol aj in templo chi' d'a e cal d'a junelnhej, axo masanil juntzanhxo nación ol nachajel yuj eb' to sik'b'il ex el vuuj yic tzex ochcan vicoc, xchi Jehová, xa chi d'a eb'."
        }
    ]
}