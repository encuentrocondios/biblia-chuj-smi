{
    "chapter": "45",
    "verses": [
        {
            "number": "1",
            "text": "Ayic tz'och suerte yic spucchajek' lum lum t'a junjun inhtilal, yowalil ch'oc tz'ik'chajcanel jab'oc lu'um wik tz'ajkan a in Jehová in tik, 12 kilómetro yet' nanhalxo steel lu'um, oye' kilómetro sat lu'um. Masanil jun lum chi', wik tz'ajkan lu'um. Ha t'a snanhal lum chi', ata' tz'ik'jicanel junok makan lum b'aj skan templo, 250 metro tz'aj lum t'a schanhil pak'anh. Ha t'a spatictac lum chi' skan pax jab'oc lum colan tz'ajcani, 25 metro sat."
        },
        {
            "number": "2",
            "text": "Ha jun makan lum chi' yic heb' sacerdote smunlaj t'a templo tz'aj lu'um, aton heb' tz'och t'a wichanh in yak'an serwil. Ata' syal sb'oank'e spat heb' t'a spatictac in templo chi'."
        },
        {
            "number": "3",
            "text": "Anheja' tz'ik'chajcanel junxo makan lum lum, 12 kilómetro yet' nanhalxo steel, oye' kilómetro sat. Ha jun lum chi', yic heb' lewita tz'ajkan lu'um, aton heb' smunlaj t'a templo yic wach' ay b'aj sb'ok'e spat heb' b'aj scajnaji."
        },
        {
            "number": "4",
            "text": "Axo t'a scostil lum wik yaji, yowalil skan junxo makan lu'um. Ha jun lum chi' yic chonhab' tz'ajkan lu'um. 12 kilómetro yet' nanhalxo tz'aj steel lu'um, nanhal yoxil kilómetro tz'aj sat lu'um, yic chonhab' Israel tz'ajkan lu'um."
        },
        {
            "number": "5",
            "text": "Anhejtona', ay chab' makan lum lum, yic winh yajal tz'ajkan lu'um. Ay jun makan lum skan t'a stojolal b'aj sjawi k'u, haxo junxo makan lu'um, ha t'a stojolal b'aj tz'em k'u skan lu'um, syalelk'ochi aton t'a stz'ey lum wik yaji yet' t'a stz'ey lum yic heb' chonhab'. Lajan tz'aj steel lu'um yet' lum yic junjun inhtilal."
        },
        {
            "number": "6",
            "text": "Ha jun makan lu'um chi' yic winh yajal Israel tz'ajkan lu'um. Yuj chi', a lum yic heb' in chonhab', manhxo ol yik'ek' lum heb' winh yajal heb' chi', palta ol kan lum t'a junjun makan inhtilal."
        },
        {
            "number": "7",
            "text": "Ha in Jehová Yajal in swala': Ex yajal Israel, manhxo eyixtej heb' in chonhab', wach'nhejocab' tzeyutej he b'a, tojolnhej tzeyutej he ch'olb'itan junok tasi. Actejec he tok'anek' lum slum heb' in chonhab'."
        },
        {
            "number": "8",
            "text": "Ha echlab' te tz'acan tze k'ana'."
        },
        {
            "number": "9",
            "text": "Ha eyechlab' tze k'an t'a sat eyavb'en, lajanocab' yool yet' eyechlab' tze k'an t'a tas ha' yaji. Ha niwan echlab', aton homer, 220 litro yool, a tz'ak'an yechel masanil echlab'. Ha jun homer chi', lajunhe' bato ha' tz'em t'a yool, lajunhe' pax efa sat avb'en tz'em t'ay."
        },
        {
            "number": "10",
            "text": "Anheja' pax tas tz'echtaj yalil: Ha 20 gera, lajan yalil yet' jun ciclo, haxo pax 60 ciclo lajan yalil yet' jun mina."
        },
        {
            "number": "11",
            "text": "Aton juntzanh ofrenda tik yowalil syak' heb' etisraelal: Ha ixim he trigo yet' ixim he cebada 60 makan tzeyutej ixim. Jun makan ixim tzeyak'a'."
        },
        {
            "number": "12",
            "text": "Icha pax chi' tzeyutej eyaceite, 100 makan tzeyutej. Jun makan tzeyak'paxi."
        },
        {
            "number": "13",
            "text": "Axo pax nok' calnel swa b'aj yax anh ank'ultak t'a yol yic Israel, jun nok' tzeyik'el t'a skal 200 oc nok'. Ha in Jehová in swala', masanil juntzanh tik ol k'anchaj t'a ofrendail yet' t'a silab' stz'ai yet' t'a silab' yic junk'olal yet' silab' yuj yak'ji tup smul heb' in chonhab' Israel."
        },
        {
            "number": "14",
            "text": "Yowalil masanil in chonhab' Israel tz'ak'an juntzanh ofrenda chi' t'a winh yajal yaj t'a skal heb'."
        },
        {
            "number": "15",
            "text": "Ha winh yajal chi' tz'ak'an nok' nok' stz'a silab'il yet' ixim trigo ofrendail yet' wino tz'ak'ji ayic tz'alji k'een uj, t'a k'ual ik'oj ip yet' t'a juntzanh niwac q'uinh wik yaji. Yowalil syak' pax silab' winh yic stup mul, ixim trigo ofrendail, silab' stz'ai, silab' yic junk'olal yic wach' tz'ak'ji tup schucalil heb' yinhtilal Israel."
        },
        {
            "number": "16",
            "text": "Ha in Dios Yajal in swala': Ha t'a b'ab'el k'u yic b'ab'el uj, yowalil tzeyak' junok nok' quelem wacax malaj spaltail yic sacb'ican in templo."
        },
        {
            "number": "17",
            "text": "Ha winh sat sacerdote tz'ik'ank'e jab'oc schiq'uil nok' wacax chi', aton nok' ix ak'ji silab'il yuj yak'ji tup mul, sucanoch schiq'uil nok' winh t'a smarcoal spuertail in templo, t'a spatictac schiquintac schanhil yet' t'a yoxmacanhil yich altar chaanh ayk'ei yet' t'a smarcoal spuertail chab'il amak'."
        },
        {
            "number": "18",
            "text": "Anheja' icha chi' tz'aj pax t'a yuquil k'ual, yuj yalnhej mach tz'och smul to manh sk'anoc sk'ool, mato manh yojtacoc tato wan yoch smul. Icha chi' tz'aj sacb'icanel in templo chi'."
        },
        {
            "number": "19",
            "text": "Ayic 14 yoch b'ab'el uj, tze chaanel yich q'uinh yic tze naancot tas ajnac eyelta t'a Egipto. Uque' k'ual tze wa ixim pan malaj yich."
        },
        {
            "number": "20",
            "text": "Ha t'a jun k'ual chi', a winh yajal, yowalil syak' junok nok' quelem wacax winh silab'il yuj smul, yuj pax yic masanil heb' chonhab'."
        },
        {
            "number": "21",
            "text": "Ha t'a junjun k'u t'a uque' k'ual q'uinh chi', yowalil syak' ucwanh nok' kelemtac wacax winh yajal chi' yet' ucwanhoc nok' ch'ac calnel, aton nok' malaj jab'oc spaltail. Snhusjitz'a nok' silab'il t'ayin. Tz'ak'jipax junok nok' mam chiwa t'a junjun k'u silab'il yuj yak'chaj tup mul."
        },
        {
            "number": "22",
            "text": "Ha yet' junjun nok' wacax chi' yet' junjun nok' calnel chi', tz'ak'jipax 40 libraoc ixim trigo yet' nanhal schanhil litrooc aceite."
        },
        {
            "number": "23",
            "text": "Anhejpaxa' t'a uque' k'ual q'uinh yic chinama, aton jun q'uinh schael yich t'a 15 yoch yuquil uj, a winh yajal chi' yowalil syak'nhej silab' winh. Lajan sb'isul nok' silab' chi' syak' winh t'a junjun k'u, icha nok' syak' winh t'a q'uinh yic tze naancot tas ajnac eyelta t'a Egipto, aton nok' tz'ak'ji yuj stupchaj mul, nok' tz'ak'ji silab'il yet' ixim trigo yet' aceite ofrendail."
        }
    ]
}