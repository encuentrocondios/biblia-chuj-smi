{
    "chapter": "30",
    "verses": [
        {
            "number": "1",
            "text": "Ix yalanxi Jehová d'ayin icha tic:"
        },
        {
            "number": "2",
            "text": "Ach anima, alel in lolonel icha tic: Icha val tic yalan Jehová Yajal: Elocab' eyav yuj jun k'ual chi'."
        },
        {
            "number": "3",
            "text": "A sk'ual yoval sk'ol Jehová lak'anxo ay. A d'a jun k'ual chi' ol q'uik'b'oc q'uinal. Ata' ol ak'joc syaelal juntzanh nación."
        },
        {
            "number": "4",
            "text": "Ol javoc oval d'a Egipto. Axo Etiopía ol ib'xocq'ue yuj xivelal. A d'a jun k'ual chi', tzijtum eb' aj Egipto chi' ol miljocchamoc, ol ik'jocb'at sb'eyumal eb'. Ol mak'joquem vecnaj Egipto chi' masanto d'a yipumal yich."
        },
        {
            "number": "5",
            "text": "A eb' aj Etiopía, eb' aj Fut, eb' aj Lud, eb' aj Arabia yed' eb' aj Libia, junnhej ol aj smiljicham eb' yed' eb' aj Egipto d'a jun oval chi'. Ol champax eb' ay d'a juntzanhxo chonhab' ay strato yed' Egipto chi'."
        },
        {
            "number": "6",
            "text": "A in Jehová in svala': A juntzanh nación scolvaj yed' Egipto chi', ol cham yed'oc d'a scal oval chi', ol schael yich d'a Migdol masanto d'a Asuán. Manhxo ol yik'chaanh sb'a Egipto chi', palta to emnaquil ol ajcanoc."
        },
        {
            "number": "7",
            "text": "A Egipto chi', ol vak'can tz'inan icha ix ajcan juntzanhxo nación. A juntzanh chonhab' ay d'a yol smacb'en, ol can tz'inan icha juntzanhxo chonhab'."
        },
        {
            "number": "8",
            "text": "Ayic ol vak'anoch sk'ak'al Egipto chi', ol satpaxel juntzanh nación scolvaj yed'oc. Icha chi' ol aj yojtacajeli to a in ton Jehová in svutej icha chi'."
        },
        {
            "number": "9",
            "text": "Ayic ol k'och yaelal d'a yib'anh Egipto chi', ol in checb'at checab' d'a yib'anh a' mar yic tz'alchaj yab' eb' anima malaj jab'oc tas sna d'a Etiopía, yic ol te xivchaanh eb'. A jun k'ual chi', vanxo sjavi."
        },
        {
            "number": "10",
            "text": "A in Dios Yajal in svala': A in ol in chec sk'ulej vinhaj Nabucodonosor sreyal Babilonia, yic satel masanil sb'eyumal chonhab' Egipto chi' vinh."
        },
        {
            "number": "11",
            "text": "A vinh rey chi', ol b'at vinh yed' eb' soldado, manhxo ol ok'laj sk'ol eb' d'a Egipto chi'. Ol satel jun nación chi' vinh smasanil. A yed' q'uen espada ol och eb' soldado d'a Egipto chi'. Ol majel jun chonhab' chi' yuj snivanil eb' chamnac."
        },
        {
            "number": "12",
            "text": "Ol vak'anpax tup a' Nilo. A d'a yol sk'ab' eb' anima te chuc, ata' ol vak'och jun nación chi'. A in Jehová in svala': Ol satcanel jun nación chi' yuj eb' ch'oc chonhab'il. Masanil tas ay d'ay ol in cha satjoqueloc."
        },
        {
            "number": "13",
            "text": "A in Dios Yajal in svala': Ol vak' satel juntzanh yechel comon dios, ol in satanpaxel masanil juntzanh comon dios ay d'a chonhab' Menfis. Manhxa mach olto ak'an yajalil d'a Egipto chi'. Axonhej xivelal ol vak'och d'a masanil anima d'a nación chi'."
        },
        {
            "number": "14",
            "text": "Ol in satel chonhab' Patros, ol vak'anoch sk'ak'al chonhab' Zoán, ol vak'anoch yaelal d'a yib'anh chonhab' Tebas."
        },
        {
            "number": "15",
            "text": "Ol vak'valb'at yoval in k'ol d'a yib'anh chonhab' Sin, aton yipumal Egipto. Ol vak'pax satel jantac sb'eyumal Tebas chi'."
        },
        {
            "number": "16",
            "text": "Ol vak'och sk'ak'al Egipto, axo eb' aj Sin chi' toxonhej ol ek' quetcon eb' yab'an syail. Ol cotac olchaj smuroal chonhab' Tebas chi'. Axo chonhab' Menfis ol ochnhejcan yaelal d'a yib'anh."
        },
        {
            "number": "17",
            "text": "A eb' quelemtac aj chonhab' Avén yed' eb' aj Pibeset, ol cham eb' d'a scal oval. Axo jantacto eb' cajan ta', ol ik'chajb'at eb' d'a ch'oc nacional."
        },
        {
            "number": "18",
            "text": "Ayic ol vak'an satel snivanil yelk'och Egipto chi', aton yipalil yed' yik'ojchanhb'ail, ol q'uik'b'oc yoc k'u d'a yib'anh chonhab' Tafnes, ol q'uik'b'oc q'uinal yuj asun d'a Egipto chi'. Axo masanil eb' cajan ta', ol ik'joccanb'at eb' d'a ch'oc nacional yuj eb' ajk'ool."
        },
        {
            "number": "19",
            "text": "A in val ol vak'och yaelal d'a yib'anh Egipto chi'. Icha val chi' ol aj yojtacanel eb' to a in ton Jehová in svutej icha chi', xchi Jehová."
        },
        {
            "number": "20",
            "text": "Ayic yuquil k'ual yoch b'ab'el uj, ayic yuxluchilxo ab'il quik'jicot d'a Babilonia tic, ix yalanxi Jehová d'ayin icha tic:"
        },
        {
            "number": "21",
            "text": "Ach anima, ichato ix in mak'q'uichaj sk'ab' vinh sreyal Egipto. Malaj mach tz'anhtani, malaj pax junoc mach stzek'ani yic sb'oxi yic syal syamanxi q'uen yespada vinh."
        },
        {
            "number": "22",
            "text": "Yuj chi' sval a in Jehová Yajal in tic: Ayinoch ajk'olal d'a vinh sreyal Egipto chi'. Ol in mak'q'uichaj junxo sk'ab' vinh vach'to, yujto a junxo q'uichajnacxo, yuj chi' ol yactejel q'uen yespada vinh."
        },
        {
            "number": "23",
            "text": "Ol in saclemejb'at eb' aj Egipto chi' d'a scal juntzanhxo nación. Sacleminac ol ajcanb'at eb'."
        },
        {
            "number": "24",
            "text": "Ol vak' val yip sk'ab' vinh sreyal Babilonia chi'. Ol vak'och q'uen vespada d'a yol sk'ab' vinh. Palta ol in mak' q'uichaj sk'ab' vinh sreyal Egipto chi' schab'il. Ol el yav vinh sk'acvi d'a yichanh vinh yajk'ol chi', icha sk'acvi junoc mach vanxo schami."
        },
        {
            "number": "25",
            "text": "Ol vak' yip sk'ab' vinh sreyal Babilonia chi', ol vak'anoch q'uen vespada d'a yol sk'ab' vinh, a vinh ol och ajk'olal d'a Egipto chi', axo vinh sreyal Egipto chi' ol viq'uel yip sk'ab' vinh, icha chi' ol aj yojtacanel eb' aj Egipto chi' to a in Jehová in svutej icha chi'."
        },
        {
            "number": "26",
            "text": "Ol in saclemejb'at masanil eb' aj Egipto d'a scaltac chonhab' yed' d'a scaltac nación. Icha chi' ol aj snachajel yuj eb' to a in ton Jehová in svutej icha chi', xchi Jehová."
        }
    ]
}