{
    "chapter": "10",
    "verses": [
        {
            "number": "1",
            "text": "Ixlajwi chi' ix wilan t'a yib'anh jun b'akhanb'at t'a yib'anh heb' querubín, ata' ix sch'ox sb'a jun tas icha junok trono, lajan wal yilji icha k'een zafiro."
        },
        {
            "number": "2",
            "text": "Ix yalan Jehová t'a jun winh winak ayoch lino spichuloc chi' icha tik: Ochanh t'a skal juntzanh xocanxocan ay t'a yalanh juntzanh querubín chi', tzik'anelta jun jopoc tzak'ak' ayoch sk'ak'al, aton juntzanh ay t'a snanhal juntzanh querubín chi', tza tzipanb'at t'a yib'anh jun chonhab' tik, xchi t'a winh. Axo ix wilani, ix sk'anab'ajan winh tas ix yal Jehová chi'."
        },
        {
            "number": "3",
            "text": "Ha heb' querubín chi' ayek' heb' t'a jun spak'ul templo chi' t'a stojolal sur. Ix em jun yasunal stziquiquial Jehová, ix b'ud'jiel yamaq'uil templo chi' yuj."
        },
        {
            "number": "4",
            "text": "Toxo ix k'e wan stziquiquial Jehová t'a yib'anh juntzanh yechel querubín b'aj aytaxoneq'ui, ix kan t'a spuertail templo chi'. Ix b'ud'jiel templo yuj jun asun chi', haxo yamaq'uil templo chi', toxonhej scopopi yilji yuj stziquiquial Jehová chi'."
        },
        {
            "number": "5",
            "text": "Tzato ab'chajnhej sk'anh sk'axil heb' querubín chi' t'a jun niwan amak' t'a stiel templo chi'. Lajan wal icha sjaj Dios Syal yuj Smasanil ayic sloloni."
        },
        {
            "number": "6",
            "text": "Ayic ix yalan Jehová t'a jun winh winak ayoch lino spichuloc chi' to syik'elta k'ak' t'a skal juntzanh xocanxocan t'a snanhal heb' querubín chi', ix och winh b'ian, ix och linhan winh t'a stz'ey junok juntzanh xocanxocan chi'."
        },
        {
            "number": "7",
            "text": "Ha t'a yalanh sk'axil heb' querubín chi', ata' ayelta sk'ab' heb' icha k'ab' anima. Ha junok heb' querubín chi' ix yak'b'at sk'ab' t'a skal k'ak' ayelta t'a snanhal heb' chi', ix yik'anelta jab'oc k'ak' chi', ix yak'anoch t'a yol sk'ab' winh ayoch lino spichuloc chi'. Ix schaanek' winh, ix yik'anelta winh."
        },
        {
            "number": "8",
            "text": "Ix wilan pax chanhe' xocanxocan toxonhej scopopi yilji icha k'een topacio, junnhej yaj yet' heb' querubín chi'."
        },
        {
            "number": "9",
            "text": "Ha juntzanh chi' lajannhej, ha t'a junjun ay junocxo xocanxocan sk'axpaj ek' t'a snanhal yool."
        },
        {
            "number": "10",
            "text": "Ayic sb'at heb' querubín chi', a b'aj k'elanb'at heb' sb'ati, sb'atnhej heb', max sutmaj sniwanil heb' b'aj sb'at chi', palta to syal sb'atnhej heb' t'a schanhil pak'anh b'aj k'elanb'ati."
        },
        {
            "number": "11",
            "text": "Masanil sniwanil heb', yich spatic heb', sk'ab' heb' yet' sk'axil heb', aynhej yol sat, icha juntzanh xocanxocan chi'."
        },
        {
            "number": "12",
            "text": "Ix wab'an yalchaj sb'i juntzanh xocanxocan chi': Xocanxocan surankani."
        },
        {
            "number": "13",
            "text": "Ha heb' querubín chi', chanhe' sat junjun heb'. Ha sb'ab'el sat heb' lajan yilji icha sat junok querubín, haxo schab'il, lajan yilji icha sat anima, haxo yoxil, lajan yilji icha sat nok' choj, haxo schanhil, lajan yilji icha sat nok' niwac ch'acb'a."
        },
        {
            "number": "14",
            "text": "Ha heb' querubín chi', anhejtona' heb' ix wil t'a sti' ha' niwan Quebar. Ix k'e waan heb'."
        },
        {
            "number": "15",
            "text": "Ayic sb'at heb', sb'atpax juntzanh xocanxocan chi' yet' heb'. Ayic syik'ank'e sk'axil heb' ayic sk'e jenhnaj heb' t'a sat lu'um, sk'epax waan juntzanh xocanxocan chi' yet' heb'."
        },
        {
            "number": "16",
            "text": "Ayic tz'och waan heb', tz'ochpax waan juntzanh xocanxocan chi'. Ayic sk'e waan heb', sk'epax waan juntzanh chi' yet' heb', yujto ha t'a juntzanh xocanxocan chi' ayoch spixan heb'."
        },
        {
            "number": "17",
            "text": "Ixlajwi chi' ix k'e waan stziquiquial Jehová t'a spuertail templo chi', haxo t'a yib'anh heb' querubín chi' ix k'ochkani."
        },
        {
            "number": "18",
            "text": "Q'uelan in wal ochi ix yik'ank'e sk'axil heb', ix k'e waan heb' t'a sat lum tik yet' juntzanh xocanxocan chi', haxo t'a spuertail yamaq'uil stemplo Jehová t'a stojolal b'aj sjawi k'u ix wanaj heb'. Ha stziquiquial Jehová ko Diosal a onh israel onh tik ayek' t'a yib'anh heb'."
        },
        {
            "number": "19",
            "text": "Aton juntzanh heb' querubín tik wilnac t'a yalan strono Jehová ko Diosal a onh israel onh tik, ayic ayinek' t'a sti' ha' niwan Quebar. Icha chi' ix aj snachajel wuuj to querubín heb'."
        },
        {
            "number": "20",
            "text": "Ha junjun heb' chi', chanhe' sat heb', chanhe' pax sk'axil junjun heb'. Axo t'a yalanh sk'axil heb' chi', ayelta sk'ab' heb' icha yilji k'ab' anima."
        },
        {
            "number": "21",
            "text": "Ha sat heb', lajannhej yilji icha yilji heb' wilnac t'a sti' ha' niwan Quebar chi'. Ayic sb'eyb'at heb', tojolnhej sb'at heb' b'aj k'elanb'at t'a yichanh."
        }
    ]
}