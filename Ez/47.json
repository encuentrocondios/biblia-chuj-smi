{
    "chapter": "47",
    "verses": [
        {
            "number": "1",
            "text": "Ixlajwi chi', ix in yik'anoch winh t'a spuertail templo t'a stojolal b'aj sjawi k'u. Axo ix wilani, ay jun ha ha' sk'eul t'a yalanh sti' puerta chi'. Ha jun ha ha' chi' sb'atcan ha' t'a stojolal b'aj sjawi k'u, t'a ko wach' ayic tzonh elta t'a templo chi', tzek' ha' t'a stojolal sur t'a jun altar."
        },
        {
            "number": "2",
            "text": "Ixlajwi chi', ix in yik'anelta winh t'a spatic b'ab'el amak' chi', t'a jun puerta t'a stojolal norte. Ix b'at woyan in b'ha t'a spatic amak' chi' yuj winh, masanto t'a jun puerta t'a stojolal b'aj sjawi k'u. Ix wilani, ay jun ha' yune' ha' sk'eul t'a stojolal sur t'a jun puerta chi'."
        },
        {
            "number": "3",
            "text": "Ha jun winh chi', ix b'at winh t'a stojolal b'aj sjawi k'u, yet'nac jun ch'anh ch'anh winh yic echlab'. Ix yechtan 500 metro winh, ix in yik'anek' winh t'a yol ha ha' chi', ha t'a sjaj woc ix k'eul ha'."
        },
        {
            "number": "4",
            "text": "Ixlajwi chi', ix yechtanxi 500 metroxo winh, ix in yik'anxi ek' winh t'a yol ha'. Axo t'a sjolom in penec ix k'eul ha'. Ix yechtanxi 500 metroxo winh, ix in yik'anxi ek' winh t'a yol ha'. Axo t'a in nanhal ix k'ek'och ha'."
        },
        {
            "number": "5",
            "text": "Ix yechtanxi 500 metroxo winh. Ha ha' chi' te niwan ix aj ha', manhxalaj mach syal sk'axpaj t'a yol ha'. Te jul ix aj yich ha', syal queq'ui, palta toxonhej sco mak'a'."
        },
        {
            "number": "6",
            "text": "Ix yalan winh t'ayin: Ach anima, scham wal a naan tas ix il tik, xchi winh. Ixlajwi chi' ix in yik'anxicot winh t'a stitac ha ha' chi'."
        },
        {
            "number": "7",
            "text": "Axo ix wilani, manhxo jantacoc te te' ay t'a stitac ha' chi'."
        },
        {
            "number": "8",
            "text": "Ixlajwi chi', ix yalanxi winh t'ayin: Ha jun ha' tik, sb'at ha' t'a stojolal b'aj sjawi k'u, sb'atnhej ha' t'a sch'olanil ha' Jordán, sb'atcan ha' t'a yol ha' mar Muerto. Ayic ol k'och ha' t'a yol ha' chi', ol chib'ock'e ha' mar chi' yuj ha'."
        },
        {
            "number": "9",
            "text": "Yalxonhej b'aj ol k'och jun ha' tik, wach' ol cajnaj masanil macanhil nok' nok' t'a yol ha', manhxo jantacoc nok' chay ol q'uib'oc. Yujto a jun ha' tik, ol chib'ock'e ha ha' k'achi' yuj ha', ol te q'uib' tastac ay sk'inal t'a yol ha'."
        },
        {
            "number": "10",
            "text": "Tzijtum heb' yamum chay ol aj t'a sti' ha'. Ha t'a En-gadi masanto t'a En-eglaim ol yak' tacjoc schimpa heb' yamum chay chi'. Manhxo jantacoc macanhil nok' chay ol q'uib' t'ha ha', icha smacanhil schayil ha' mar Mediterráneo."
        },
        {
            "number": "11",
            "text": "Axo pax stitac ha' sok'omtac, ma b'aj ay ha' cotac nhajab', manh ol chib'oclaj ha', ata' ay ha ha' k'achi', ata' ol yik'k'eta yatz'am anima."
        },
        {
            "number": "12",
            "text": "Ha t'a stitac ha ha' chi', ol q'uib'k'e masanil macanhil te te' sloji sat. Ha te te' chi', malaj b'ak'uinh sk'ajb'anem xiil te'. Manh ol yactejpax yak'an sat te'. Junjun uj syak'nhej sat te', yujto ha ha' tz'elta t'a templo ayoch yaloc te'. Ha sat te' chi', ol lochajoc, haxo xil te' ol och remeyoal, xchi winh t'ayin."
        },
        {
            "number": "13",
            "text": "Ix yalan Jehová Yajal t'ayin icha tik: Aton stz'acanhil lum lum ol scha' lajchawe' makan heb' yinhtilal Israel smacb'enoc. (Ha heb' yinhtilal winhaj José cha makan smacb'en heb' ol yik'a'."
        },
        {
            "number": "14",
            "text": "Ha in ix wak' in ti' wak'an jun lum tik t'a heb' he mam yicham. Lajannhej tz'aj he pucanek' lum t'a he kal he lajchawe' inhtilal. Aton jun lum tik ol wak' he macb'enoc.)"
        },
        {
            "number": "15",
            "text": "Aton stz'acanhil lum tik t'a jun pak'anh t'a stojolal norte: Schael t'ha ha' mar Mediterráneo, sk'och t'a chonhab' Hetlón yet' t'a chonhab' Zedad,"
        },
        {
            "number": "16",
            "text": "Hamat, Berota yet' Sibraim, aton ay t'a skal stz'acanhil Damasco yet' Hamat masanto sk'och t'a Hazar-haticón, aton stz'acanh sb'a yet' Haurán."
        },
        {
            "number": "17",
            "text": "Yuj chi', a stz'acanhil lu'um schael t'ha ha' mar Mediterráneo masanto sk'och t'a Hazar-enán. Axo t'a norte skan lum yic chonhab' Damasco yet' lum yic Hamat."
        },
        {
            "number": "18",
            "text": "Axo stz'acanhil lum t'a stojolal b'aj sjawi k'u, aton tik: Tz'ek' t'a stitac lum yic chonhab' Haurán yet' yic Damasco. Sb'atnhej t'a stitac ha' Jordán, aton ha' chi' tz'acanh yaj t'a skal chonhab' Galaad yet' Israel, masanto sk'och t'a chonhab' Tamar t'a stojolal sur t'a yic ha' mar Muerto."
        },
        {
            "number": "19",
            "text": "Axo pax stz'acanhil lum t'a stojolal sur, aton tik: Schael t'a chonhab' Tamar, tzek' t'a sjajtac ha' Meriba-cades yet' t'ha ha' eluma' yic Egipto, masanto sk'och t'ha ha' Mediterráneo."
        },
        {
            "number": "20",
            "text": "Axo pax t'a stojolal b'aj tz'em k'u, ha ha' mar Mediterráneo ayoch stz'acanhiloc lu'um. Schael t'a stz'acanhil yic Egipto tzek'nhej t'a sti' ha' mar chi' masanto sk'och b'aj tzonh och t'a chonhab' Hamat."
        },
        {
            "number": "21",
            "text": "Aton jun lum tik yowalil spucchajek' t'a he kal junjun makan ex yinhtilal Israel ex tik."
        },
        {
            "number": "22",
            "text": "Ha lum ol eyik' yet' heb' ch'oc chonhab'il ayek' t'a he kal, aton heb' ayxo yuninal. Ayic ol he pucanek' lu'um t'a he kal, lajan lum yic heb' ch'oc chonhab'il chi' ol yik' eyed'oc."
        },
        {
            "number": "23",
            "text": "Ha in Jehová Yajal in swala' to a heb' ch'oc chonhab'il chi', ol scha' smacb'en heb' yalnhej b'aj cajan t'a skal junjun inhtilal chi'."
        }
    ]
}