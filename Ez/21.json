{
    "chapter": "21",
    "verses": [
        {
            "number": "1",
            "text": "Ix lajvi chi', ix yalanxi Jehová d'ayin icha tic:"
        },
        {
            "number": "2",
            "text": "Ach anima, b'atanh q'uelan d'a stojolal Jerusalén, tzalanb'at juntzanh lolonel tic d'a yib'anh juntzanh stemplo eb' comon dios. Alcanel in lolonel tic d'a chonhab' Israel."
        },
        {
            "number": "3",
            "text": "Tzalani: A Jehová tz'alan icha tic: A in ol in och ajk'olal d'ayex. Ol vik'q'ueta vespada ol in milancham eb' vach' sb'eyb'al yed' eb' chuc sb'eyb'al."
        },
        {
            "number": "4",
            "text": "Ol vik'q'ueta vespada, junlajan ol aj in milancham masanil anima. Ol cham eb' vach' yed' eb' chuc, ol schael yich scham eb' d'a sur masanto ol k'och d'a norte."
        },
        {
            "number": "5",
            "text": "Masanil yolyib'anhq'uinal tic ol ojtacaneloc to a in ix vik'q'ueta vespada, manh ol vak'xiem d'a yol yatut, xchi Jehová."
        },
        {
            "number": "6",
            "text": "Ach anima, sik'sik'ananh val oq'ui, yab'ocab' val syail a pixan, tzach ok' d'a yichanh eb' etchonhab'."
        },
        {
            "number": "7",
            "text": "Tato sk'anb'ej eb' d'ayach tas yuj tzach oq'ui, tzalan d'a eb' icha tic: A yuj yab'ixal jun tas toxo ol ujoc tzin oq'ui. Masanil anima d'a yolyib'anhq'uinal tic, manhxo animaoc ol ajcan eb', toxonhej ol emcan nhojan eb'. Manhxalaj mach olto yal stek'b'an sb'a. Masanil eb' ol luclonq'ue yoc yuj xivelal, xa chi d'a eb'. A in Jehová in svala' to van sjavi stiempoal, yovalil ol elk'ochoc, xchi Jehová."
        },
        {
            "number": "8",
            "text": "Ix yalanxi Jehová d'ayin icha tic:"
        },
        {
            "number": "9",
            "text": "Ach anima, lolonanh d'a in b'i, tzalani to a in Jehová in sval icha tic: Ilecnab' val q'uen espada van sjavi. A q'uen espada te jayxo yaj ye q'ueen. Toxonhej copopi yilji q'ueen."
        },
        {
            "number": "10",
            "text": "Jayxo yaj q'ueen yic xicjicham anima. nhicb'ilel q'ueen yic tz'el copnaj sk'ak'al q'ueen. Manhxalaj tzalajk'olal yujto a vinh e reyal max xivlaj vinh d'a yaelal yed' d'a scachnab'il."
        },
        {
            "number": "11",
            "text": "Copopi ix aj q'uen espada chi' snhicjieli yic sk'anchaji. Toxo ix ak'jioch ye q'ueen yic tz'ak'jioch q'uen d'a yol sk'ab' jun mach ol xicancham anima yed' q'ueen, xa chi."
        },
        {
            "number": "12",
            "text": "Ach anima, elocab' av, yujto ol xicjoccham eb' aj Israel yed' masanil eb' yajal d'a scal eb'. A eb' yajal chi', junnhej ol aj scham eb' yed' eb' comon anima. Yuj chi' tanhub'tanhej snhi' a k'ol yuj cuselal."
        },
        {
            "number": "13",
            "text": "Val yel ol ujoc jun yaelal chi'. ¿Tas ol ex ajcan a ex tic ayic manhxalaj ol aj yelk'och vinh e reyal d'a q'uen espada chi'? A in Jehová in svala' to manhxalaj ol aj yelk'och vinh e reyal chi'."
        },
        {
            "number": "14",
            "text": "Ach anima, tz'it a k'ab' tzalan d'a eb' etchonhab' chi' icha tic: D'ab'jocab'nhejoch q'uen espada d'a anima. Xicjocab'cham anima d'a q'uen. Masanil anima scham yuj xivelal, yujto yalnhej b'aj smilji anima yuj q'ueen."
        },
        {
            "number": "15",
            "text": "Yuj q'uen espada chi' ste sat sk'ol eb' anima yuj xivelal. A d'a masanil chonhab' ayxoek' q'uen vuuj yic xicjicham anima. Toxonhej copopi yilji q'ueen, te jay yajq'ue ye q'ueen yic xicjicham anima."
        },
        {
            "number": "16",
            "text": "Xiqueccham anima d'a q'uen espada d'a e vach' yed' d'a e q'uexanh. Yalnhej b'aj chamocab' anima yuj sjayil ye q'ueen."
        },
        {
            "number": "17",
            "text": "A in Jehová in svala' to ol in tz'it pax in k'ab', masanto ol sicb'oc yoval in k'ol d'a in chonhab' tic, xchi Jehová d'ayin."
        },
        {
            "number": "18",
            "text": "Ix yalanxi Jehová d'ayin icha tic:"
        },
        {
            "number": "19",
            "text": "Ach anima, b'o yechel chab'oc b'e b'aj ol b'at vinh sreyal Babilonia yed' q'uen espada. A chab' b'e chi' junnhej chonhab' b'aj ol eloc, axo b'aj spoj sb'a, ol a b'ooch chab'oc yechel ol ch'oxanoc tas chonhab'il b'aj ol k'och junjun."
        },
        {
            "number": "20",
            "text": "Tzak'och yechel junoc b'e b'aj ol b'at vinh rey chi' yed' q'uen espada d'a chonhab' Rabá, d'a yol yic Amón. Tza b'oan yechel junocxo b'e chi' sk'och d'a Jerusalén, aton jun chonhab' vach' yajoch smuroal d'a yol yic Judá."
        },
        {
            "number": "21",
            "text": "A vinh sreyal Babilonia chi', ol och vaan vinh b'aj spoj sb'a chab' b'e chi', ol sk'anb'an vinh mach junoc b'e chi' syik'a'. Ol scalej sjul-lab' vinh, ol sk'anb'ej pax vinh d'a sdiosal, ol sayan yil seyub' junoc nok' nok' vinh."
        },
        {
            "number": "22",
            "text": "A d'a svach' k'ab' vinh, ata' ol elul sjul-lab' sch'oxan d'a stojolal Jerusalén, syalelk'ochi to tz'och oval d'a Jerusalén chi'. Ol miljoccham anima ta'. Ol el av yic oval. Ol b'ochaj mak'lab' poj puerta. Ol b'ochajq'ue tek'nub' d'a spatictac chonhab' chi', ol oymaj eb' soldado d'a spatictac smasanil."
        },
        {
            "number": "23",
            "text": "Palta axo eb' anima d'a Jerusalén chi', ol sna eb' to a jun lolonel tz'alchaj tic to manh ol ujoc yuj juntzanh trato toxo ix yak' eb'. Palta a vinhaj Nabucodonosor chi' ol ak'an snacot jantac schucal eb', yuj chi' ol ik'joccot eb' d'a Babilonia tic yuj vinh."
        },
        {
            "number": "24",
            "text": "Yuj chi' a in Jehová Yajal in svala': A val e chucal yed' e pital, te chequel yaji. Masanil e mul yed' jantac chucal tze k'ulej, te jacan yaji, yuj chi' ol ex yamchajoc."
        },
        {
            "number": "25",
            "text": "A ach val tic ach sreyal Israel, te chuc ach, yajb'il ach eli, lak'anxo sjavi stiempoal a chaan slajvub' yaelal."
        },
        {
            "number": "26",
            "text": "A in Jehová Yajal in svala': Ol ik'chajel sk'ox vinh sat sacerdote, ol ik'chajpaxel scorona vinh rey. Masanil ol q'uexchajoc. A eb' emnaquil, ol ik'jocchaanh eb', axo eb' nivac yelk'ochi, emnaquil ol ajcan eb'."
        },
        {
            "number": "27",
            "text": "Ol satel smasanil. A in ol in satel yopisio eb' sreyal Israel. Manhxo ol yik' yip ichataxon yaji, masanto ol javoc jun mach ay yalan yic d'ay, a d'a jun chi' ol vak' opisio chi'."
        },
        {
            "number": "28",
            "text": "Ach anima, al d'a in b'i icha tic: Icha tic yalan Jehová Yajal d'a eb' amonita, aton eb' sb'uchvaj d'a in chonhab': Ilec val q'uen espada van sjavi, vach'xo yaj q'ueen yic smiljicham anima, toxonhej copopi yilji q'ueen, toxonhej tz'el copnaj sk'ak'al q'ueen icha leb'lon yic satel anima."
        },
        {
            "number": "29",
            "text": "A tas syil eb' naumel lolonel yed' juntzanh lolonel tz'alchaj d'a e patic, manh yeloc. Ol och q'uen espada d'a sjaj eb' chuc. Toxo ix javi sk'ual yak'ji slajvub' syaelal eb'."
        },
        {
            "number": "30",
            "text": "¿Am e naani to ol vak'xiem q'uen espada chi' d'a yol yatut? Maay, palta to ol ex in ch'olb'itej b'aj aljinac ex, aton b'aj cajan ex."
        },
        {
            "number": "31",
            "text": "Icha val junoc k'ak' tz'eli, icha val chi' ol aj vak'anb'at yoval in k'ol d'a eyib'anh. Ol ex vak'och d'a yol sk'ab' eb' anima chuc spensar, aton eb' te jelan smilvaji."
        },
        {
            "number": "32",
            "text": "Ol ex sateloc, ol ex tz'ab'atoc, ol tob'canb'at e chiq'uil d'a masanil yol e chonhab'. A in Jehová in svala' to manhxa mach ol ex naancotoc, xchi Jehová."
        }
    ]
}