{
    "chapter": "1",
    "verses": [
        {
            "number": "1",
            "text": "Ha in sacerdote Ezequiel in tik, yuninal in winhaj Buzi. Ha junel ayinek' t'a sti' jun ha ha' scuch Quebar t'a Babilonia, ayinek' t'a skal heb' wetchonhab' aj Judá ik'b'ilcot preso. Ayic oye' k'ualxo yoch schanhil uj yic ab'il 30, ayic toxo ix ek'b'at oye' ab'il yik'jicot winhaj rey Joaquín preso, ata' ix jacchaj satcha’anh, ix wilan stziquiquial Jehová, ix lolon t'ayin, ix yak'anem spoder t'a wib'anh."
        },
        {
            "number": "2",
            "text": "Ix wilani to ha t'a stojolal norte ix cot jun niwan owal ik' yet' jun niwan k'ik'al asun. Ha t'a skal asun chi' ix elta k'ak' yet' lheb'lon, haxo t'a spatic yichanh toxonhej scopopi. Ha t'a skal k'ak' chi' ay jun tas toxonhej sweei, icha wal sweeial yilji k'een bronce."
        },
        {
            "number": "3",
            "text": "Axo t'a snanhal ayelta chanhwanh ángel querubín sb'i icha yilji anima."
        },
        {
            "number": "4",
            "text": "Chanhe' sat yet' chanhe' sk'axil junjun heb'."
        },
        {
            "number": "5",
            "text": "Ha xub' heb' masanto t'a yoc tojolnhej yajemi, haxo samil yoc heb' icha yech nok' wakax, sweei icha k'een bronce nhicb'ilel smical."
        },
        {
            "number": "6",
            "text": "Ha juntzanh heb' chi', chanhe' sat yet' chanhe' sk'axil junjun heb'. Ay pax chanhe' sk'ab' heb' icha yic anima t'a schanhil pak'anh scostil t'a yalanh sk'axil chi'."
        },
        {
            "number": "7",
            "text": "Syil-laj sb'a sk'axil heb' chi' ayic sb'ey heb', sb'atnhej heb' b'aj k'elanb'ati, max sutmaj sniwanil heb' b'aj sb'ati."
        },
        {
            "number": "8",
            "text": "Icha wal tik yilji sat junjun heb': Ha t'a yichanh heb' lajan yilji icha sat anima. Axo t'a swach' heb' lajan yilji icha sat nok' choj. Axo t'a sk'exanh heb', lajan yilji icha sat nok' wakax. Axo t'a spatic heb', lajan yilji icha sat nok' niwac ch'acb'a. Ichaton chi' yilji sat heb'."
        },
        {
            "number": "9",
            "text": "Ayic syak'anel lian chab' sk'axil junjun heb', schalaj sb'a yet' yic heb' ay t'a junjun schiquin, haxo yet' chab'xo jun, smusej sniwanil heb'."
        },
        {
            "number": "10",
            "text": "Junlajannhej tz'aj sb'at heb' t'a yichanh, manh jab'oc sutmaj heb' ayic sb'at heb', ato ha' b'aj scuchb'ajb'at heb' yuj spoder Dios."
        },
        {
            "number": "11",
            "text": "Ha t'a skal heb', ay jun tas sb'eyeq'ui, lajan yilji icha tzak'ak' chacxilinac, ma icha yilji junok tas ayoch sk'ak'al. Toxonhej sweei yilji, haxo t'a skal tz'elta copoljoc k'ak'."
        },
        {
            "number": "12",
            "text": "Ha juntzanh heb' chi' sb'at xumnaj heb', elanhchamel sjax xumnaj heb', icha yek' copoljoc lheb'lon."
        },
        {
            "number": "13",
            "text": "Ayic ix wilan juntzanh heb' chi', ix wilan pax t'a sat lu'um, t'a stz'ey junjun heb' ay junjun xocanxocan yilji."
        },
        {
            "number": "14",
            "text": "Ha chanhe' xocanxocan chi', lajannhej yilji schanhil, sweei yilji icha k'een topacio, haxo t'a yool junjun, ay junxo xocanxocan ayochi, ch'occh'oc b'aj k'elanb'at junjun."
        },
        {
            "number": "15",
            "text": "Syalnhej sb'at t'a schanhil pak'anh, manh yowaliloc sutmaji."
        },
        {
            "number": "16",
            "text": "Ix wilani to a junjun juntzanh xocanxocan chi' chaanh yajk'ei, satub'tac yilji, aynhej yol sat t'a spatic yichanh."
        },
        {
            "number": "17",
            "text": "Ayic sb'eyb'at heb' querubín chi', sb'eypaxb'at juntzanh xocanxocan chi'. Tato sk'e waan heb' t'a sat lu'um, sk'epax waan juntzanh chi' yet' heb'."
        },
        {
            "number": "18",
            "text": "Ha heb' querubín chi', sb'atnhej heb' b'aj tz'ik'jib'at yuj spoder Dios, sb'atnhejpax juntzanh xocanxocan chi' yet' heb', yujto a t'ay ayoch spixan heb'."
        },
        {
            "number": "19",
            "text": "Ayic sb'ey heb' querubín chi', sb'eypax juntzanh xocanxocan chi', tato tz'och waan heb', tz'ochpax waan. Tato sk'e waan heb' t'a sat lum tik, sk'epax waan juntzanh chi', yujto ha t'a juntzanh chi' ayoch spixan heb'."
        },
        {
            "number": "20",
            "text": "Ha t'a yib'anh heb' querubín chi', ay jun tas b'akhanb'ati, toxonhej copopi icha yilji k'een cheev, satub'tac yilji."
        },
        {
            "number": "21",
            "text": "Ha t'a yalanh jun b'akhanb'at chi', ata' tojol tz'aj yel lian chab' sk'axil junjun heb', schalan sb'a snhi' sk'axil heb' chi'. Axo chab'xo smusan sniwanil heb'."
        },
        {
            "number": "22",
            "text": "Ix wab'anpax sk'anh sk'axil heb' chi' ayic sb'at jenhenhoc heb'. Icha wal sk'anh yem ha' niwac pajav, ma icha sk'anh k'u, ma icha sk'anh yek' junok niwan nhilanh heb' soldado ma icha wal to ha Dios Syal yuj Smasanil wan sloloni. Ayic tz'och waan heb' querubín chi' sjenhwi, syik'anem sk'axil heb' chi', sk'annhej jun sk'anh chi' t'a yib'anh jun b'akhanb'at t'a yib'anh heb' chi'."
        },
        {
            "number": "23",
            "text": "Ha t'a yib'anh jun b'akhanb'at chi', ix wil jun trono icha wal swach'il yilji k'een zafiro. Ha t'a yol jun trono chi', ata' k'ojanem jun icha yilji anima."
        },
        {
            "number": "24",
            "text": "Ix wilanpaxi to a jun k'ojanem chi', ha t'a snanhal sk'enhejcot t'a yib'anh, lajan yilji icha k'een bronce copopi, sk'e sk'ak'al. Axo t'a snanhal chi' tz'emnhej t'a yalanh, lajan yilji icha te' k'ak', haxo spatictac, toxonhej sweei,"
        },
        {
            "number": "25",
            "text": "icha yilji chacpan scheclaj t'a skal asun ayic syak'an nhab', icha chi' yajoch oyan t'a spatictac."
        }
    ]
}