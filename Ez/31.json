{
    "chapter": "31",
    "verses": [
        {
            "number": "1",
            "text": "Ayic b'ab'el k'u yic yoxil uj, ayic yuxluchil ab'il quik'jicot t'a Babilonia tik, ata' ix yal Jehová t'ayin icha tik:"
        },
        {
            "number": "2",
            "text": "Ach anima, al t'a winh sreyal Egipto yet' t'a masanil heb' anima ay t'a yol smacb'en Egipto chi' icha tik: ¿Mach wal yet' syal ko lajb'an sniwanil elk'ochi?"
        },
        {
            "number": "3",
            "text": "Ol ach in lajb'ej yet' winh sreyal Asiria: Ha winh chi' lajan ix aj winh yet' junok te' tzicap, ma icha junok te' k'ute' ay t'a Líbano, a sk'ab'tac te', te wach' yenhul t'a kaltac te', chaanh steel te', tzato ek'b'at te' t'a yib'anh juntzanhxo te te' te chaanh steel."
        },
        {
            "number": "4",
            "text": "Te wach' sq'uib' te' yuj nhab' yet' yuj yal sat lum lum chi'. Tz'el yoc ha ha' t'a yich te'. Icha chi' tz'aj yoch yal juntzanhxo te te' ay ta'."
        },
        {
            "number": "5",
            "text": "Yujto manh jantacoc ha ha', yuj chi' te chaanh ix aj steel te' t'a yichanh masanil te te' ay t'a kaltac te'. Te niwan ix ajel mayan sk'ab'tac te'."
        },
        {
            "number": "6",
            "text": "Masanil makanhil nok' much ix sb'o so' t'a sk'ab'tac te'. Masanil nok' nok' ay t'a kaltac te', ha t'a yich te' ix kajnaj nok', ata' pax ix aj yune' nok'. Ha t'a yalanh yenhul sk'ab'tac te' chi', ix yal yajek' tzijtumoc nación."
        },
        {
            "number": "7",
            "text": "Anheja' jun te' chi' manh jantacoc swach'il ix aj yilji te', te najat ix ajel sk'ab' te', yujto ay jun niwan ha' tzek' t'a skal sch'anhal yib' te'."
        },
        {
            "number": "8",
            "text": "Malaj junok te' k'ute' t'a skal te yavb'en te' Dios ix yal slajb'an sb'a yet' te'. Malaj junok te' taj lajan ix aj sk'ab'tac yet' te'. Malaj pax junok te' castaño lajan ix aj xil yet' te'. Malaj junok te te' t'a Edén yavb'en Dios ix yal slajb'an sb'a yet' swach'il yilji te'."
        },
        {
            "number": "9",
            "text": "Ha Dios ix utan icha chi', yuj chi' tzijtum ix aj sk'ab'tac te', te wach' ix aj yilji te' t'a yichanh juntzanhxo te te' t'a yavb'en Dios chi'."
        },
        {
            "number": "10",
            "text": "Yuj chi' a in Jehová Yajal in swal icha tik: Ha jun te te' chi', te chaanh ix aj steel te'. Ix ek'b'at steel te' chi' t'a juntzanhxo te te' te chaanh steel, aton winh sreyal Asiria sch'oxcot te te' tik, ix yik' wal chaanh sb'a winh."
        },
        {
            "number": "11",
            "text": "Yuj chi' a in ix wak' satjoquel winh. Ix wak'och winh t'a yol sk'ab' jun winh yajal ch'oc chonhab'il, ix ak'ji syaelal winh icha wal jantac schukal."
        },
        {
            "number": "12",
            "text": "Ha juntzanh heb' ch'oc chonhab'il chi' malaj yok'elk'olal heb', a heb' ix ch'akanel te', toxonhej ix kan telan te'. Ha sk'ab'tac te' ix canhchajb'ati, yujto ix telwi te' t'a skaltac te te' t'a jolomtac witz yet' t'a ch'olquixtac t'a yol nación chi'. Masanil anima kajan t'a yenhul te' ix b'at heb' elelal, ix actajkan te'."
        },
        {
            "number": "13",
            "text": "Masanil makanhil nok' much, ix jawi nok' t'a sk'ab'tac te' toxo ix telwi chi' yet' masanil nok' kaltacte'al nok', ix aj nok' ta'."
        },
        {
            "number": "14",
            "text": "Icha chi' ix aji yic manhxa junok te te' te chaanh ol aj steel. Wach'chom te ay ha ha' tzek' t'a yich te', palta manhxa junok te' ol ek'b'at t'a juntzanhxo te te' te chaanh steel, yujto masanil te' ol ch'acchajeloc. Ha jun tik syalelk'ochi to masanil heb' niwac yajal t'a yol yib'anhk’inal tik, ol cham heb' icha tz'aj scham comon anima. Ichanhej chi' ol aj sb'atkan heb' t'a yet'tal heb' chamnac."
        },
        {
            "number": "15",
            "text": "Ha in Dios Yajal in swala': Ayic ix em jun te te' chi' t'a yet'tal heb' chamnac, ix wak' tup ha ha' ay t'a yol lu'um, ix in yamanoch waan ha ha' tz'el yoc. Yuj chi' a jolom witz Líbano, ix cusk'ei, haxo masanil te te' ix tacji te'."
        },
        {
            "number": "16",
            "text": "Ix wak'em te' t'a yet'tal heb' chamnac, ix k'ochkan te' yet' juntzanh chamnacxo ayxo ek' ta'. Ayic ix k'anh yem te' chi', ix ib'xik'e juntzanh nación. Yuj chi' toxonhej ix te tzalaj te te' aynhejoch yal t'a yalanhtaxo, haxo ticnaik ayxoek' te' b'aj sb'atkan heb' chamnac, aton te' ay t'a Edén yet' pax te' te wach' ay t'a Líbano."
        },
        {
            "number": "17",
            "text": "Ha mach ix ek' kajan t'a yalanh yenhul te', aton juntzanh nación ayoch yet'oc, ajun pax heb' ix k'och yet'oc b'aj ayek' heb' chamnac yuj owal."
        },
        {
            "number": "18",
            "text": "Ha ach tik ach sreyal Egipto, ¿mach junok heb' rey ek'nacxo tza nib'ej tza lajb'ej a b'a yet'oc? Ha ach tik te wach' ilji, te niwan elk'ochi, palta ol ach k'och b'aj ay heb' niwac yajal chamnacxo chi'. Junnhej b'aj ol ach kan yet' heb' ayek' chi' ta'. Ha syalelk'ochi, aton heb' anima chamnac yuj owal, heb' malaj yelk'och Dios t'ay. Ach sreyal Egipto, aton jun tik ol jawok t'a ib'anh yet' heb' a soldado, xchi Jehová Yajal, xa chi, xchi t'ayin."
        }
    ]
}