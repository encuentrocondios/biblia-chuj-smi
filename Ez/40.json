{
    "chapter": "40",
    "verses": [
        {
            "number": "1",
            "text": "Ayic 25 ab'ilxo quik'jicot d'a Babilonia tic, ayic slajunhil k'ual yoch b'ab'el uj, ayic 14 ab'ilxo yak'ji ganar Jerusalén, ata' ix yaq'uem spoder Jehová d'a vib'anh. Ix vilani, ichato ix in ik'jib'at d'a smacb'en Israel."
        },
        {
            "number": "2",
            "text": "A d'a smacb'en Israel chi', a d'a sjolom jun lum vitz te chaanh, ata' ix in yik'q'ue Jehová ix vila'. Ata' ix vilb'at jun pat d'a stojolal sur, lajan yilji icha junoc nivan chonhab'."
        },
        {
            "number": "3",
            "text": "Ix in yik'anb'at Jehová d'a jun chonhab' chi'. Ata' ix vil jun vinh vinac lajan yilji icha q'uen bronce. Linhanek' vinh d'a sti' jun puerta, yed'nac jun ch'anh ch'anh nab'a lino vinh yed' jun te' aj syak'lab'ej yechtani."
        },
        {
            "number": "4",
            "text": "Ix yalan jun vinh vinac chi' d'ayin icha tic: Ach anima, scham val ab'ani yed' ilan tas ol in ch'ox d'ayach, yujto a Dios ix ach ik'ancot d'a tic yic vach' tzojtaquejeli. Ol lajvoc chi' ol alan masanil tas tzil tic d'a eb' etchonhab' Israel, xchi vinh d'ayin."
        },
        {
            "number": "5",
            "text": "A d'a spatictac templo chi' ay jun muro oyanochi. A jun te' aj yed'nac jun vinh vinac chi', oxe' metro steel te'. Ix yechtan jun muro chi' vinh. A jun chi' oxe' metro spimal, oxe' pax metro schaanhil yajq'uei."
        },
        {
            "number": "6",
            "text": "Ix lajvi chi', ix b'at vinh d'a jun puerta d'a stojolal b'aj sjavi k'u, ix q'ue vinh b'aj b'achquiltac sq'uei, ix yechtan jolom puerta vinh. A jun chi' oxe' metro yajoch d'a yoloch puerta chi'."
        },
        {
            "number": "7",
            "text": "A d'a yoloch spuertail chi', ata' ay jun calle tz'ochi, axo d'a stitac jun calle chi', ay juntzanh cuarto b'aj ay eb' stanhvan puerta chi'. A junjun cuarto chi', oxe' metro sat, oxe' metro pax schaanhil. Axo spimal yajcan d'a scal junjun cuarto chi', nanhal yoxil metro spimal. Axo d'a scal b'aj slajviochk'och juntzanh cuarto chi' yed' jun scorredoral, oxe' metro, a jun yune' amak' chi' q'uelanb'at d'a templo."
        },
        {
            "number": "8",
            "text": "Ix yechtan jun yune' amak' chi' vinh, b'aj tzonh och d'a yol templo, chanhe' metro sat. Ay chab' nivac oy, jun metro spimal."
        },
        {
            "number": "9",
            "text": "A d'a stitac jun calle b'aj tzonh och d'a stojolal b'aj sjavi k'u, ay oxe' cuarto lajannhej yool, lajannhej spimal ayoch d'a snanhal junjun."
        },
        {
            "number": "10",
            "text": "Ix lajvi chi', ix yechtan jun scalleal juntzanh cuarto chi' vinh, a sat calle chi' yic tz'och d'a sattac juntzanh cuarto chi' oye' metro sat, axo sat calle chi' d'a sattac juntzanh spimal aycan d'a snanhal juntzanh cuarto chi', nanhal yuquil metro sat."
        },
        {
            "number": "11",
            "text": "A d'a sti' juntzanh cuarto d'a scalleal chi', ay junjun yunetac muro ayochi, nanhal metro spimal, axo schaanhil yajq'uei, nanhal metro paxi. Junjun juntzanh cuarto chi', ay oxe' metro sat yed' oxe' metro schaanhil."
        },
        {
            "number": "12",
            "text": "Ix lajvi chi', ix yechtan masanil sat schon juntzanh cuarto chi' vinh, scotnhej d'a jun cuarto d'a jun k'axep masanto d'a junxo cuarto q'uelk'umb'a yaj yed'oc, ay 12 metro yed' nanhalxo d'a masanil."
        },
        {
            "number": "13",
            "text": "Ix lajvi chi' ix yechtan jun scorredoral q'uelanb'at d'a templo chi' vinh, 10 metro yajek' k'atan."
        },
        {
            "number": "14",
            "text": "A jantac yajoch jun calle chi', schael yich d'a puerta masanto b'aj slajviochk'ochi, 25 metro steel."
        },
        {
            "number": "15",
            "text": "Masanil juntzanh cuarto chi' ay sventenail d'a spatictac, q'uelanb'at d'a jun nivan amak'. Ay pax sventenail d'a snanhal juntzanh cuarto chi'. Axo d'a sattac spak'ul calle chi', ayoch yechel te' palma d'ay."
        },
        {
            "number": "16",
            "text": "Ix lajvi chi', ix in yik'anb'at vinh vil jun b'ab'el nivan amak' d'a yolochi. A d'a oxe' pak'anh d'a stitac jun nivan amak' chi' ay 30 cuarto, a d'a stitac yed' d'a spatictac juntzanh cuarto chi', a q'uen q'ueen latz'b'ilemi."
        },
        {
            "number": "17",
            "text": "A q'uen q'ueen latz'b'ilem chi', tz'ek' q'ueen d'a sattac 30 cuarto chi', sk'och q'uen d'a spatictac juntzanh cuarto b'aj ay puerta, aynhejoch d'a spatictac jun nivan amak' chi'. A jun nivan amak' chi', ayem d'a spatictac junxo schab'il amak'."
        },
        {
            "number": "18",
            "text": "Ix yechtej scal jun b'ab'el puerta vinh, masanto d'a junxo spuertail schab'il amak', ay 50 metro sat, icha pax chi' d'a stojolal norte yed' d'a stojolal b'aj sjavi k'u."
        },
        {
            "number": "19",
            "text": "Ix yechtan pax sk'atul yed' sat jun puerta vinh yic jun b'ab'el amak' d'a stojolal norte."
        },
        {
            "number": "20",
            "text": "Ay oxe' cuarto d'a junjun pak'anh scalleal jun puerta chi'. Macb'il snanhal, ay jun yune' yamaq'uil, lajannhej yechel yed' spuertail d'a stojolal b'aj sjavi k'u, syalelk'ochi 25 metro sk'atul, 12 metro yed' nanhalxo sat."
        },
        {
            "number": "21",
            "text": "A jun scorredoral chi' yed' sventenail yed' yechel te' palma, lajannhej yed' juntzanh ay d'a stojolal b'aj sjavi k'u. Uque' sb'achquiltaquil sq'uek'och b'aj ay puerta chi', axo scalleal chi' scan d'a yool."
        },
        {
            "number": "22",
            "text": "A d'a stojolal jun b'ab'el puerta chi', ata' ay pax spuertail jun schab'il amak', lajannhej icha jun ay d'a stojolal b'aj sjavi k'u. Ix yechtan pax snanhal chab' puerta chi' vinh, 50 metro scal."
        },
        {
            "number": "23",
            "text": "Ix lajvi chi', ix in yik'anxib'at vinh d'a jun puerta d'a stojolal sur. Ix yechtan juntzanh cuarto vinh, juntzanh spimal snanhal juntzanh cuarto chi' yed' jun scorredoral, lajannhej yechel yed' juntzanhxo."
        },
        {
            "number": "24",
            "text": "A jun puerta chi' yed' scalleal, ay sventenail icha juntzanhxo. A yechel d'a smasanil, ay 25 metro yajochi, 12 metro yed' nanhalxo slevanil."
        },
        {
            "number": "25",
            "text": "Uque' b'achquiltac sq'uek'och d'a jun puerta chi', ay pax jun scorredoral d'a yool. Aypaxoch yechel te' palma d'a sattac d'a junjun pak'anh."
        },
        {
            "number": "26",
            "text": "A jun schab'il amak', ay pax jun spuertail d'a stojolal sur. Ix yechtan scal chab' puerta d'a stojolal sur chi' vinh, 50 metro scal."
        },
        {
            "number": "27",
            "text": "Ix lajvi chi', ix in yik'anb'at vinh d'a spuertail jun schab'il amak' d'a stojolal sur. Ix yechtan jun puerta chi' vinh, lajannhej yechel yed' juntzanhxo puerta."
        },
        {
            "number": "28",
            "text": "A scuartoal yed' scorredoral yed' sattac, lajannhej yechel yed' juntzanhxo puerta. A jun puerta chi' yed' scorredoral, ay sventenail d'a spatictac. Ay 25 metro yajoch scalleal, 12 metro yed' nanhalxo slevanil."
        },
        {
            "number": "29",
            "text": "A jun corredor chi', q'uelk'umb'a yaj yed' jun b'ab'el amak', anheja' ayoch yechel te' palma d'a sattac scalleal chi'. A d'a jun puerta chi' ay vajxaque' b'achquiltac sq'uek'och d'ay."
        },
        {
            "number": "30",
            "text": "Ix lajvi chi', ix in yik'anxib'at vinh d'a schab'il amak', d'a jun puerta d'a stojolal b'aj sjavi k'u, ix yechtan jun puerta chi' vinh, lajannhej yechel icha juntzanhxo."
        },
        {
            "number": "31",
            "text": "Ay spuertail, scorredoral yed' sventenail d'a spatictac. 25 metro yajoch scalleal, 12 metro yed' nanhalxo slevanil."
        },
        {
            "number": "32",
            "text": "A jun corredor q'uelk'umb'a yed' jun b'ab'el amak', ayoch yechel te' palma d'a sattac junjun pak'anh scalleal. A d'a jun puerta chi' ay vajxaque' b'achquiltac sq'uek'och d'ay."
        },
        {
            "number": "33",
            "text": "Ix lajvi chi' ix in yik'anb'at vinh d'a jun puerta d'a stojolal norte. Ix yechtan jun puerta chi' vinh, a jun chi' lajannhej yed' juntzanhxo."
        },
        {
            "number": "34",
            "text": "Ay pax scuartoal yed' spimal snanhal juntzanh cuarto chi', scorredoral yed' sventenail d'a spatictac. 25 metro yajoch scalleal, 12 metro yed' nanhalxo slevanil."
        },
        {
            "number": "35",
            "text": "A scorredoral q'uelk'umb'a yaj yed' jun b'ab'el amak'. Ayoch yechel te' palma d'a sattac d'a junjun spak'ul. A d'a jun puerta chi' ay vajxaque' b'achquiltac sq'uek'och d'ay."
        },
        {
            "number": "36",
            "text": "Ay jun cuarto junnhej yaj yed' jun corredor chi' d'a junjun puerta. Ata' sb'icchaj nok' nok' tz'ak'ji silab'il."
        },
        {
            "number": "37",
            "text": "A d'a corredor d'a sti' puerta chi', ay chanhe' mexa q'ueen latz'b'ilq'uei, chab'chab' d'a junjun pak'anh. A d'a yib'anh juntzanh mexa chi', ata' smiljicham nok' nok' snhusjitz'a masanil silab'il, nok' silab' yic tz'ak'ji tup mul yed' nok' silab' tz'ak'ji stojoloc mul."
        },
        {
            "number": "38",
            "text": "A d'a spatiquel corredor d'a puerta d'a stojolal norte chi', ay chab' q'uen q'ueen icha mexa d'a junjun pak'anh,"
        },
        {
            "number": "39",
            "text": "syalelk'ochi, ay chanhe' juntzanh q'ueen chi' d'a yool yed' chanhe' d'a spatiquel jun corredor chi'. Ay vajxaque' mexa chi' d'a smasanil, aton d'a yib'anh juntzanh chi' smiljicham nok' silab'."
        },
        {
            "number": "40",
            "text": "A chanhe' mexa b'aj smiljicham nok' nok' snhusjitz'a masanil silab'il, a q'uen q'ueen tzeyb'il ayoch d'ay. 75 centímetro sat schanhil pak'anh, 50 centímetro schaanhil steel junjun. A d'a yib'anh juntzanh chi', ata' tz'ak'jiq'ue yamk'ab' sk'anchaji ayic smiljicham nok' silab' chi'."
        },
        {
            "number": "41",
            "text": "A d'a yol jun corredor chi', ay juntzanh q'uen gancho locjab'q'ue d'a junjun pak'anh, 25 centímetro steel junjun q'ueen. Masanil nok' chib'ej tz'ak'ji silab'il, tz'ak'jiq'ue nok' d'a yib'anh juntzanh q'ueen mexa chi'."
        },
        {
            "number": "42",
            "text": "Ix lajvi chi', ix in yik'anoch vinh d'a schab'il amak'. Ata' ay chab' cuarto q'uelanelta d'a stojolal b'ab'el amak'. Ay jun d'a slak'anil puerta d'a norte, q'uelanb'at d'a stojolal sur. Axo pax junxo, a d'a slak'anil puerta d'a stojolal sur ay, q'uelanb'at d'a stojolal norte."
        },
        {
            "number": "43",
            "text": "Ix yalan vinh d'ayin icha tic: A jun cuarto q'uelanb'at d'a stojolal sur chi', a eb' vinh sacerdote smunlaj d'a templo ay yico'."
        },
        {
            "number": "44",
            "text": "Axo jun cuarto q'uelanb'at d'a stojolal norte, yic eb' vinh sacerdote smunlaj d'a altar b'aj snhusji nok' silab'. Masanil eb' vinh sacerdote yinhtilal vinhaj Sadoc, anhej eb' vinh d'a scal eb' yinhtilal vinhaj Leví syal yak'an servil d'a yichanh Jehová, xchi jun vinh chi' d'ayin."
        },
        {
            "number": "45",
            "text": "Ix lajvi chi', ix yechtan jun schab'il amak' vinh. Lajannhej yechel schanhil pak'anh, 50 metro yaji. Axo altar b'aj snhusji silab', a d'a yichanh templo ayeq'ui."
        },
        {
            "number": "46",
            "text": "Ix in yik'b'at jun vinh vinac chi' d'a scorredoral templo, ix yechtan spatictac jun corredor chi' vinh, nanhal yoxil metro spimal. Axo spuertail, uque' metro sat. A sattac ay d'a sti' puerta chi', nanhal schab'il metro ayelta d'a junjun pak'anh."
        },
        {
            "number": "47",
            "text": "A jun corredor chi', lajunhe' metro slevanil, vaque' metro yool. B'achquiltac sq'uei. Ay chab' q'uen nivac oy d'a sti' spuertail, junjun d'a junjun pak'anh."
        }
    ]
}