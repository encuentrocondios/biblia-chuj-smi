{
    "chapter": "4",
    "verses": [
        {
            "number": "1",
            "text": "Ix yalanxi Jehová t'ayin icha tik: Ha ticnaic ach anima, ik'cot junok lum xan, tzak'anem lum t'a ichanh, tza tz'ib'anem yechel chonhab' Jerusalén t'a lu'um."
        },
        {
            "number": "2",
            "text": "Slajvi chi', tzak'anoch oyan yechel yamk'ab' yic oval, campamento yet' tek'nub' t'a spatic smuroal,"
        },
        {
            "number": "3",
            "text": "tzak'anoch junok q'uen icha q'uen sa'am t'a a cal yet' jun chonhab' chi'. Ha jun chi', lajan icha junok muro, tzach och t'a yichanh jun chonhab' chi', ichato van ak'an oval yet'oc. Icha chi' ol aj yoch ch'oxnab'iloc t'a eb' etchonhab'."
        },
        {
            "number": "4",
            "text": "Slajvi chi', tzach ek' jichan t'a a q'uexanh, icha chi' ol aj a ch'oxanel yaelal ol javoc t'a yib'anh eb' etchonhab' yuj smul. Anhej t'a a q'uexanh chi' ol ach ek'nhej jichan yacb'an van a ch'oxanel yaelal ol javoc t'a yib'anh eb' yuj smul chi'."
        },
        {
            "number": "5",
            "text": "Ay 390 k'ual ol a k'ulej jun chi', syalelk'ochi junjun ab'il sch'ox junjun k'ual, icha chi' ol aj yab'an syail eb' israel yuj smul chi'."
        },
        {
            "number": "6",
            "text": "Ayic ol lajvoc juntzanh k'ual chi', haxo t'a a wach' tzach ek' jichan. Icha chi' ol aj a ch'oxanel yaelal ol ja t'a yib'anh eb' aj Judá yuj smul. 40 k'ual ol ach ek' jichan t'a a wach' chi', syalelk'ochi junjun ab'il sch'ox junjun k'ual, icha chi' ol aj yab'an syail eb' yuj smul chi'."
        },
        {
            "number": "7",
            "text": "Tzach b'at q'uelan t'a jun yechel Jerusalén b'aj oyanoch eb' ajk'ool, tza pilanq'ue sk'ab' a pichul, tzik'anchaanh a k'ab' chi', tzach lolon t'a eb' etchonhab' chi' t'a in b'i."
        },
        {
            "number": "8",
            "text": "Ichato ol ach in tzek' yet' ch'anh lasu yic wach' max yal ek' b'alb'onoc masanto ol tz'acvoc sk'ual a ch'oxanel syaelal eb' chi'."
        },
        {
            "number": "9",
            "text": "Ayic manto ach tzek'chaj chi', tzik'cot jab'oc ixim trigo, ixim cebada, ixim mijo, ixim avena, anh avastut, anh lenteja yet' ixim centeno, calan tz'aj yem t'a yol junok lum chen. Ha yet' juntzanh chi' tza b'o a vael, ol a vaan t'a 390 k'ual b'aj ol ach ek' jichan t'a a q'uexanh chi'."
        },
        {
            "number": "10",
            "text": "Tzechtej nanhal libra tza wa t'a junjun k'u, chequelnhej yorail tzach wa'i."
        },
        {
            "number": "11",
            "text": "Chequel pax yorail yic tzuk'an nanhaloc litro ha ha' t'a junjun k'u."
        },
        {
            "number": "12",
            "text": "Ha jun vael tza b'o chi', icha tz'aj sb'o ixim pan cebada tzutej. D'a yichanh eb' anima chi' tzak' tajoc ixim t'a cal k'ak', a stza' eb' anima chi' tza k'an a k'atzitzoc, xchi Jehová."
        },
        {
            "number": "13",
            "text": "Ixlajwi chi', ix yalanpax Jehová icha tik: Ol a wa juntzanh vael manh wach'oc chi' icha yalan ley, yuj a ch'oxaneli to icha chi' ol aj svaan eb' etisraelal vael manh wach'oc icha yalan ley t'a juntzanhxo nación b'aj ol in saclemejb'at eb', xchi Jehová."
        },
        {
            "number": "14",
            "text": "Ix in tak'vi t'ay icha tik: Maay Mamin Jehová, malaj b'aj tzin yam junok tas manh wach'oc icha yalan ley. Malaj b'aj tzin chi' schib'ejal nok' nok' to tonhej syak'cham sb'a, ma nok' smiljicham yuj nok' chium nok' t'a caltac te', ma junok makan nok' chib'ej to manh wach'oc icha yalan ley, xin chi."
        },
        {
            "number": "15",
            "text": "Ix yalanxi Jehová t'ayin icha tik: Syal a stza' nok' vacax tza k'an t'a k'atzitzal sq'uexuloc stza' eb' anima chi', yic tza b'oan a vael chi', xchi."
        },
        {
            "number": "16",
            "text": "Ix yalanxi t'ayin icha tik: Ol in satel vael t'a Jerusalén. Echtab'ilxonhej ol aj svael eb' yet' tas syuq'uej eb', yuj chi' t'a skal ilk'olal yet' t'a skal xivk'olal ol wa eb', ol yuk'an ha' eb'."
        },
        {
            "number": "17",
            "text": "Manhxa ha ha' yet' svael eb', toxonhej ol xivq'ue eb' yil-lanoch sb'a junjun. Yuj val smul eb' chi' k'ojank'olal ol aj satel eb', xchi Jehová."
        }
    ]
}