{
    "chapter": "23",
    "verses": [
        {
            "number": "1",
            "text": "Ix yalanxi Jehová t'ayin icha tik:"
        },
        {
            "number": "2",
            "text": "Ach anima, ay jun ab'ix ol wal ab'i: Ha t'a junel, ay chawanh heb' ix ix snulej sb'a, junnhej snun heb' ix."
        },
        {
            "number": "3",
            "text": "Yictax cob'es unin heb' ix, ix yak'anoch sb'a heb' ix ajmulal t'a Egipto. Ata' ix b'anji yim heb' ix, yuj chi' manhxo cob'estacoc ix ajkan heb' ix."
        },
        {
            "number": "4",
            "text": "Ha ix b'ab'el, Ahola sb'i ix, aton Samaria sch'oxcot ix. Axo ix schab'il chi', Aholiba sb'i ix, aton Jerusalén sch'oxcot ix. Ha in ix wak'och heb' ix wetb'eyumoc, ix aj wuninal yet' wisil yet' heb' ix."
        },
        {
            "number": "5",
            "text": "Te chuk ix yutej sb'a ix Ahola chi', ix mulan ix t'a yol in k'ab' yet' heb' aj Asiria b'aj te ay sgana ix, aton heb' soldado"
        },
        {
            "number": "6",
            "text": "ayoch k'apac yaax pichul yuj. Masanil heb' yajal, heb' capitán, heb' kelemtac te wach' yilji, masanil heb' ayk'e t'a yib'anh chej ix mulan yet' ix."
        },
        {
            "number": "7",
            "text": "Ha yet' heb' te wach' yilji t'a skal heb' aj Asiria chi' ix mulan ix Ahola chi'. Ix yak'anpaxb'at spensar ix t'a sdiosal heb', ix och ix ejmelal t'a juntzanh chi'."
        },
        {
            "number": "8",
            "text": "Atax yic ayek' ix t'a Egipto chi' ix ochcan ix ajmulal, maxtzac yactejlaj ix. Yixtax scob'esal ix tzijtum mach ix mulan yet' ix, ix laj b'anji yim ix yuj heb'. Manhxo cob'esoclaj ix ajkan ix, palta to ix ochcan ix ajmul ixal."
        },
        {
            "number": "9",
            "text": "Yuj chi' ix wak'och ix t'a yol sk'ab' heb' b'aj ay sgana chi', aton heb' aj Asiria, heb' ix snib'ejb'at ix."
        },
        {
            "number": "10",
            "text": "Axo ix aji, ix el b'eran ix yuj heb', ix ik'jiek' heb' yune' ix yuj heb', ix xicjicham ix yuj heb'. Icha chi' ix aj yak'anoch yaelal heb' t'a yib'anh ix. Ha tas ix utaj ix chi', te niwan ix aj sb'inaj t'a skal heb' ix ix."
        },
        {
            "number": "11",
            "text": "Axo pax ix Aholiba, snulej ix chi', ix yil wal juntzanh chi' ix, palta ix ek' ix t'a yib'anh yak'anoch sb'a ajmulal t'a yichanh ix Ahola chi'."
        },
        {
            "number": "12",
            "text": "Ix yak'anpaxoch sb'a ix t'a yol sk'ab' heb' aj Asiria chi', aton t'a masanil heb' yajal, heb' soldado te wach' yilji spichul ayochi, heb' kelemtac te wach' yilji ayk'e t'a yib'anh chej."
        },
        {
            "number": "13",
            "text": "Ix wilani to ix yixtejpaxb'at sb'a ix yet' heb' chi', lajan ix yutej sb'a ix icha wal ix yutej sb'a ix snulej chi'."
        },
        {
            "number": "14",
            "text": "Palta yelxo wal ix ek' ix t'a yib'anh sk'ulan ajmulal chi'. Ix yilan juntzanh yechel ix tz'ib'ab'iloch t'a sattac pat, aton yechel heb' caldeo chacchac yilji spichul,"
        },
        {
            "number": "15",
            "text": "ayoch stzek'ul snanhal heb', aypaxoch k'apac stzek'ul sjolom heb' tzijtum yelav, icha wal to yajalil soldado heb', aj Caldea heb'."
        },
        {
            "number": "16",
            "text": "Ayic ix yilanoch juntzanh yechel heb' aj Babilonia chi' ix, ix ste nib'ejoch ix, yuj chi' ix yak'b'at schecab' ix t'a Babilonia chi'."
        },
        {
            "number": "17",
            "text": "Ixlajwi chi', ix jawi heb' aj Babilonia chi', ix ul mulan heb' yet' ix. Tzijtum tas ix yutej sb'a heb' yet' ix, masanto ix yajjik'e heb' yuj ix."
        },
        {
            "number": "18",
            "text": "Icha chi' ix aj yak'anoch sb'a ix ajmulal t'a yichanh chonhab'. Ix sch'oxanel b'eran sniwanil ix, masanto ix in yajel ix, icha ix in k'ulej yet' ix snulej ix."
        },
        {
            "number": "19",
            "text": "Palta yelk'olal ix och ix ajmulal chi'. Ix snaancot scob'esal ix t'a peka', ayic smulannac ix t'a Egipto,"
        },
        {
            "number": "20",
            "text": "yictax yak'annacoch sb'a ix t'a yol sk'ab' heb' ste nib'ej wal sb'a ix yet'oc, aton juntzanh winak lajan syutej sb'a icha nok' b'uru ma nok' chej t'a junok nok' nun chej."
        },
        {
            "number": "21",
            "text": "Ha ach wal tik ach Aholiba, tza nacot ajmulal a k'ulejnac ayic cob'es achto, ayic sb'anannac im heb' aj Egipto, tza nib'ej tza k'ulejxi icha chi'."
        },
        {
            "number": "22",
            "text": "Yuj chi' a in Dios Yajal in swal icha tik: Ha juntzanh heb' ix a nib'ej chi', aton heb' yajb'ilxo uuj ticnaik, a in ol wak'och heb' ajk'olal t'ayach, yalxonhej b'aj ol cot heb',"
        },
        {
            "number": "23",
            "text": "aton heb' aj Babilonia yet' heb' aj Caldea, heb' aj Pecod, heb' aj Soa yet' heb' aj Coa yet' masanil heb' aj Asiria. Masanil juntzanh kelemtac te wach' yilji, heb' yajal yet' heb' niwac yopisio yet' heb' soldado ayk'e t'a yib'anh chej."
        },
        {
            "number": "24",
            "text": "Ol cot heb' chi' t'ayach yet' jantac carruaje yet' heb' soldado. Toxonhej ol oymaj heb' t'a a patic, yet'nac syamk'ab' heb' yic owal yet' sk'en xumpil, yet'nac pax smaclab' jul-lab' heb'. Ha in ol wak' yopisio heb' yic syak'an a yaelal, icha yalan sley heb'."
        },
        {
            "number": "25",
            "text": "Yed' wal in k'ak'alk'olal ol wak'b'at yowal in k'ol t'a ib'anh. Ha heb' chi' ol ach ixtan sik'lab'il. Ol spolel a nhi' heb' yet' a chiquin. Ha heb' ol canoc, ol xicjoccham heb' t'a k'een espada. Ol ik'joquek' heb' une', heb' winak unin yet' heb' ix. Axo t'a slajwub'al, ol nhuschajtz'a heb' olto canoc."
        },
        {
            "number": "26",
            "text": "Ol yik'el a pichul heb' yet' pax masanil k'een k'een ayoch elwanub'oc."
        },
        {
            "number": "27",
            "text": "Icha wal chi' ol aj slajwicank'och ajmulal a k'ulejnac t'a Egipto chi', manhxa b'ak'uinh ol a nib'ejxib'at juntzanh chi'. Manhxo pax ol a nacot Egipto chi'."
        },
        {
            "number": "28",
            "text": "Aton wal juntzanh tik swal a in Jehová Yajal in tik: Ha in ol ach wak'och t'a yol sk'ab' juntzanh nación tza chaqueli, aton juntzanh yajb'il uuj."
        },
        {
            "number": "29",
            "text": "Ol yak' wal chukal heb' t'ayach. Ha heb' chi' ol icancan tas ix ik' t'a a munlajel, toxonhej ol ach elcan b'eran yuj heb'. Ol checlaj juntzanh schucal a niwanil b'aj ix a k'ulej ajmulal chi'."
        },
        {
            "number": "30",
            "text": "Icha chi' ol aj sjawi t'a ib'anh, yujto ix ach tzalaj a k'ulan ajmulal yet' juntzanh nación chi', a na ix ach och pax ejmelal t'a juntzanh sdiosal heb'."
        },
        {
            "number": "31",
            "text": "Yujto icha sb'eyb'al ix a nulej chi' ix a b'eyb'alej, yuj chi' a yaelal ix wak'och t'a yib'anh ix, a ol wak'paxoch t'a ib'anh a ach tik, icha wal to lajan tas ayem t'a yol junok niwan waso swak' eyuk'ej."
        },
        {
            "number": "32",
            "text": "Ha in Jehová Yajal in swala': Ha tas ix yuk' ix a nulej chi', ha' ol uk'paxi. Ha jun waso te niwan yool, a ol uk'lab'ej. Masanil nación ol ach b'uchanoc, ol ach stzetzan pax yuj jun niwan waso tzuk'lab'ej chi'."
        },
        {
            "number": "33",
            "text": "Ol oyb'oc a sat yuj tas ay t'a yol waso chi', ol ach cuspaxk'e yuj. Ol ach xiv wal k'ei yujto chuk tas ol yik'cot t'a ib'anh. Aton jun waso chi' ix yuk'lab'ej ix a nulej ix Samaria."
        },
        {
            "number": "34",
            "text": "Ha in Jehová Yajal in swala': Ol uk'lab'ej jun waso chi', manhxa tas ol kan t'a yool. Ol lajwoc chi' ol a mak'anpojoc, haxo yet' spojelal chi' ol a jotz' lajwoc im."
        },
        {
            "number": "35",
            "text": "Yujto ix in b'atcan satk'olal uuj, ix ach el mican t'ayin, yuj chi' yowalil ol ab' wal syail yuj ajmulal chi', xchi Jehová."
        },
        {
            "number": "36",
            "text": "Ix yalanxi Jehová t'ayin icha tik: Ach anima, alel jantac yaelal ol jawok t'a yib'anh ix Ahola yet' t'a yib'anh ix Aholiba chi'. Wach' tzutej alanoch t'a sat heb' ix jantac tas yajb'entac ix sk'ulej heb' ix."
        },
        {
            "number": "37",
            "text": "Ha heb' ix chi', ix mulan heb' ix t'a yol in k'ab', chik'tac sk'ab' heb' ix yuj b'aj smilcham yune'. Ix in yaktejcan heb' ix, haxo t'a comon Dios ix och heb' ix ejmelal. Ix snhusantz'a yune' heb' ix silab'il t'a juntzanh comon Dios chi', aton juntzanh wuninal ix wil sat yet' heb' ix."
        },
        {
            "number": "38",
            "text": "Anhejtona' ix sk'ulej pax juntzanh tik heb' ix: Ha in templo yet' sk'ual ik'oj ip wik yaji, junnhej k'ual ix aj yixtanb'at heb' ix."
        },
        {
            "number": "39",
            "text": "Aton t'a jun k'ual ayic ix snhusantz'a wuninal heb' ix silab'il yic syik'anchaanh sdiosal heb' ix chi'. Ix jawi pax heb' ix ul yixtejb'at in templo, aton wal juntzanh chi' ix sb'eyb'alej heb' ix t'a yol in pat."
        },
        {
            "number": "40",
            "text": "Ix yak'b'at schecab' heb' ix yic tz'avtaj heb' winh winak cajan t'a najat. Axo ix Aholiba ix sb'ic sb'a ix, ix yak'an uk' sat ix, ix yak'anpaxoch k'een k'een ix t'ay yelwanub'oc, yic schaji sjawi heb' winh chi' yuj ix."
        },
        {
            "number": "41",
            "text": "Ix em k'ojan ix t'a jun ch'at manhxo jantac swach'il yilji, wach'xo pax yajem wael t'a sat mexa. Ix yak'anpaxem incienso ix yet' aceite to wik yaj t'a sat mexa chi'."
        },
        {
            "number": "42",
            "text": "Toxonhej snhilnhilan juntzanh comon anima yic syak'anoch q'uinh heb' yet' ix, aton juntzanh uk'um anh scot t'a tzinan lu'um, ix yak'anoch yelwanub' heb' t'a ix, ix yak'och k'een brazalete heb' t'a sk'ab' ix, ix yak'anpaxk'e corona heb' manhxo jantac swach'il t'a sjolom ix."
        },
        {
            "number": "43",
            "text": "Ixlajwi chi' ix in naan t'a yib'anh heb' ix manhxalaj swach'il yuj yajmulal chi': Sk'ulejocab' ajmulal chi' heb' winh winak yet' heb' ix yujto ichanhej chi' sk'ulej heb' ix."
        },
        {
            "number": "44",
            "text": "Ix jawi heb' winh, ix way heb' winh yet' heb' ix chukal ix chi', aton ix Ahola yet' ix Aholiba, icha wal tz'aj sway heb' winh winak yet' heb' ix ajmul ix."
        },
        {
            "number": "45",
            "text": "Palta a heb' winh winak wach' sb'eyb'al, a heb' winh ol ak'anoch yaelal t'a yib'anh heb' ix, icha wal smojalil yajmulal heb' ix, yuj pax b'aj smilcham anima heb' ix."
        },
        {
            "number": "46",
            "text": "Yuj chi' a in Jehová Yajal in swala': Smolocab' sb'a masanil nación t'a spatic heb' ix chi' yic tz'ak'jioch heb' ix t'a niwan xivk'olal, yic tz'elk'ajpaxb'at tastac ay t'a heb' ix."
        },
        {
            "number": "47",
            "text": "Masanil nación chi' ol julk'enancham heb' ix, ol xicjocpaxcham heb' ix t'a k'een espada. Ol mak'joccham swinac unin heb' ix yet' yix unin heb' ix, ol nhusjocpaxtz'a spat heb' ix."
        },
        {
            "number": "48",
            "text": "Icha chi' ol aj wak'an satel jun b'eyb'al chi' t'a smacb'en Israel. Icha chi' ol aj snachajel yuj masanil heb' ix ix to max yal-laj sb'eyb'alan ajmulal heb' ix."
        },
        {
            "number": "49",
            "text": "Ha chawanh heb' ix chi', ol wak' syaelal heb' ix yuj yajmulal, yuj pax smul heb' ix b'aj tz'och ejmelal t'a comon Dios. Icha chi' ol aj snachajel yuj heb' ix to a in ton Dios Yajal in, xchi Jehová, xa chi t'a heb'."
        }
    ]
}