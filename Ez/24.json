{
    "chapter": "24",
    "verses": [
        {
            "number": "1",
            "text": "Ha t'a slajunhil k'ual yic slajunhil uj, ayic sb'alunhilxo ab'il quik'jicot t'a Babilonia tik, ata' ix lolon Jehová t'ayin, ix yalan icha tik:"
        },
        {
            "number": "2",
            "text": "Ach anima, tz'ib'ejcani tas k'ual yet' jantac yoch uj ticnaik, yujto ha t'a jun k'ual tik ix och winh sreyal Babilonia yak' owal t'a Jerusalén."
        },
        {
            "number": "3",
            "text": "Alcanel jun ab'ix tik t'a ch'oxnab'ilal t'a jun chonhab' te pit chi'. Tzalan icha tik: Ha Jehová Yajal tz'alan icha tik: Ak'jocab'k'e junok k'een chen t'a yib'anh k'ak', ak'jocab'paxem ha ha' t'a yool."
        },
        {
            "number": "4",
            "text": "Ak'jocab'em nok' chib'ej t'a yool, aton nok' nib'ab'il, k'olquixtac tz'aj nok'. Aocab' nok' xub' yet' nok' sb'ak'chil yich spatic tz'emi yet' pax nok' sb'aquil te wach'."
        },
        {
            "number": "5",
            "text": "Ik'jocab'b'at junok nok' calnel te wach', niwanocab' k'atzitz tz'ak'chajoch t'a yalanh jun chen chi' yic wach' xej sik'lab'il, masanto stajib'at nok' b'ac chi'."
        },
        {
            "number": "6",
            "text": "Yujto a in Jehová Yajal in swal icha tik: Ob'iltac jun chonhab' milumcham anima. Lajan icha junok chen k'ustacxo. Ha sk'ustaquil chi' maxtzac el-laj. D'a junjunal tz'aj ik'ank'eta nok' chib'ej chi', manh a sik'lejlaj nok'."
        },
        {
            "number": "7",
            "text": "B'ud'jinacxoel jun chonhab' chi' yuj schiq'uil heb' anima smiljicham t'ay. Manhok t'a sat lum tz'em chik' chi' yic smucchaj yuj lum pokok, palta to t'a yib'anh k'een k'een malaj tas ay t'a yib'anh, ata' stob'emi."
        },
        {
            "number": "8",
            "text": "Ol cannhej schiq'uil heb' anima chi' t'a yib'anh k'een k'een chi' wuuj yic chequelnhej yaji, yuj chi' ol cot yowal in k'ool, ol wak'an spak icha t'a smojal."
        },
        {
            "number": "9",
            "text": "Ha in Jehová Yajal in swal icha tik: Ob'iltac wal jun chonhab' te milumcham anima chi'. Ichato ol wak'och jun niwan k'ak' t'a yalanh."
        },
        {
            "number": "10",
            "text": "Cotocab' niwanoc te' k'atzitz, ochocab' sk'ak'al te'. Icha chi' tz'aj staji nok' chib'ej chi', masanto ol yal stupxej masanil yaal, yic stz'ab'at nok' b'ac ayem t'a yol chen chi'."
        },
        {
            "number": "11",
            "text": "Canocab' jun k'een chen malaj tas ayem t'a yool t'a yib'anh k'ak' chi', masanto schacb'iel stz'ai. Icha chi' ol aj sakb'i yel smictaquil, masanto tz'el sk'ustaquil chi'."
        },
        {
            "number": "12",
            "text": "Nab'anhej ix in k'unb'i wik'anel sk'ustaquil jun chen chi', palta maj el-laj, wach'chom t'a te' k'ak', palta max el-laj."
        },
        {
            "number": "13",
            "text": "Ha jun sk'ustaquil chi' sch'oxanel yajmulal chonhab' Jerusalén. Ix wak' wip in b'icanel schucal chi', palta manh jab'oc ix eli. Ha ticnaik, manhxa tas syal yik'aneli, masanto ol lajwoc wak'anb'at yowal in k'ol t'a yib'anh, ichato chi' ol sacb'occaneloc."
        },
        {
            "number": "14",
            "text": "Ha in Jehová in swala': Toxo ix jawi stiempoal wak'anoch syaelal, manhxo ol in yamoch waan in b'a. Manhxalaj wok'elk'olal, manh ol in na in b'a. Ha in swala' to ol wak' wal och syaelal icha wal smojalil yuj sb'eyb'al, xchi Jehová t'ayin."
        },
        {
            "number": "15",
            "text": "Ix yalanxi Jehová t'ayin icha tik:"
        },
        {
            "number": "16",
            "text": "Ach anima, a ix etb'eyum te xajanab'il uuj, elanhchamel ol cham ix, a in ol wik'ek' sk'inal ix chi'. Palta manh ol a ch'oxel-laj a cusk'olal yuj ix, manh ol ach ok'paxlaj."
        },
        {
            "number": "17",
            "text": "D'a elk'altac ol ab' syail, palta manh ol a ch'oxel-laj a cusk'olal chi' icha sk'ulej juntzanhxo anima. Aynhejk'e smusil a jolom, aynhejoch a xanhab' ol ach ek'oc. Manh ol a musej a sat yuj a ch'oxanel a cusk'olal, manh ol a wa wael swaji ayic ay chamel, xchi t'ayin."
        },
        {
            "number": "18",
            "text": "Ha t'a q'uinhib'alil ix in lolon yet' heb' anima, haxo t'a yemk'ualil ix cham ix wetb'eyum. Axo t'a junxo q'uinhib'alil ix in k'ulan icha ix yal Jehová t'ayin."
        },
        {
            "number": "19",
            "text": "Axo masanil heb' anima t'a chonhab' tik ix alan t'ayin: Al t'ayonh tas syalelk'och juntzanh tas tza k'ulej chi', xchi heb' t'ayin."
        },
        {
            "number": "20",
            "text": "Ix walan t'a heb' to a Jehová ix lolon t'ayin, ix yalan icha tik:"
        },
        {
            "number": "21",
            "text": "Al t'a heb' etisraelal to a in Dios Yajal in swal icha tik: Ol wak' ixtaxb'at in templo scham he k'ol eyilani, tze te nib'ej paxi, ay wal och sniwaniloc eyelk'ochi yet' eyipumaloc. Ha heb' eyuninal yet' heb' eyisil ix kan t'a Jerusalén, ol miljoccham heb' t'a owal, xchi Jehová."
        },
        {
            "number": "22",
            "text": "Palta ol he k'ulej pax a ex tik icha tas tzin k'ulej tik. Manh ol he musej he sat yuj he ch'oxanel eyaelal, manh ol he wa pax wael swaji ayic ay chamel."
        },
        {
            "number": "23",
            "text": "Manh ol eyik'el-laj smusil he jolom, manh ol eyik'paxel-laj he xanhab'. Manh ol he ch'oxel-laj he cusk'olal, manh ol ex ok'paxlaj. Ol te el eyip yuj he chucalil, junjun ex ol ex te cusoc."
        },
        {
            "number": "24",
            "text": "Ha in Ezequiel in tik, a in tzin och ch'oxnab'ilal t'ayex. Masanil tas tzin k'ulej tik, ha' ol he k'ulej pax a ex tik. Ayic ol ujok masanil juntzanh tik, ol nachajel eyuuj to ha Dios Yajal toni, xin chi t'a heb'."
        },
        {
            "number": "25",
            "text": "Ix yalanxi Jehová t'ayin icha tik: Ha t'a jun k'ual ayic ol wik'anel yipumal Israel, aton in templo, yelxo wal ste tzalaj heb' yuj swach'il yilji, ayoch spensar heb' t'ay, snib'ej wal heb', ol wak'pax satel yalyuninal heb'."
        },
        {
            "number": "26",
            "text": "Ha t'a jun k'ual chi' ay jun mach ol elcan ta', ol ul yal yab'ixal t'ayach."
        },
        {
            "number": "27",
            "text": "Ha t'a jun k'u chi' ol yal a lolonxi, yuj chi' ol ach lolon yet' jun mach ol elcan chi'. Icha wal chi' ol aj och t'a ch'oxnab'ilal t'a heb' etisraelal, yuj chi' ol nachajel yuj heb' to a in ton Jehová sDiosal in heb', xchi Jehová t'ayin."
        }
    ]
}