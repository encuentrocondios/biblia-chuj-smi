{
    "chapter": "29",
    "verses": [
        {
            "number": "1",
            "text": "Ayic slajchavil k'ual, t'a slajunhil uj yic slajunhil ab'il quik'jicot t'a Babilonia tik, ix lolon Jehová t'ayin, ix yalan icha tik:"
        },
        {
            "number": "2",
            "text": "Ha ticnaic ach anima, ixic q'uelan t'a stojolal Egipto, tzalanel in lolonel t'a yib'anh yet' t'a yib'anh winh sreyal."
        },
        {
            "number": "3",
            "text": "Icha tik tz'aj alani: Ha Dios Yajal tz'alan icha tik: Ach sreyal Egipto, lajan ach icha junok nok' nok' te niwan cutzanek' t'a yol ha ha'. Ix ala' to ic ha' Nilo, a in ix in b'o ha', xa chi. Palta a ticnaic ajk'ol vajoch t'ayach."
        },
        {
            "number": "4",
            "text": "Ol vak'och junok gancho t'a yol a ti', haxo nok' chay ayek' t'a ha ha' b'aj ayach ek' chi', ol och lotzjab' nok' t'a a tz'umal. Ha t'a yol ha ha' b'aj ayach ek' chi', ata' ol ach vik'q'ueta yet' nok' chay lotzlumb'a yajoch t'a a tz'umal chi'."
        },
        {
            "number": "5",
            "text": "Ol ach in yumcanb'at t'a taquinh lu'um yet' nok' chay ix q'ueta ed'oc t'a yol ha ha' chi'. Ol ach telvoc b'aj taquinh lum chi'. Manhxa mach ol ach sik'anq'ue vaan, manhxa pax mach ol ach mucanoc. Ol ach vak' schib'at nok' caltacte'al nok' yet' nok' ostoc tzek' t'a satcha’anh."
        },
        {
            "number": "6",
            "text": "Icha val chi' ol aj yojtacanel masanil eb' cajan t'a Egipto to a in ton Jehová in svutej icha chi'. Ha chonhab' Israel ix sk'an a colval, palta lajan ach t'ay icha junok te' aj tz'och k'ocochoc."
        },
        {
            "number": "7",
            "text": "Ichato ix ach syam icha te' k'ococh, palta ach pojb'ati, ach b'at vecnaj t'a yol sk'ab', yuj chi' ix lajvi sk'ab' chi', ix telvi paxi. Icha chi' ix utej a b'ha t'a Israel chi'."
        },
        {
            "number": "8",
            "text": "Yuj chi' a in Dios Yajal in svala' to ol ach miljoccham t'a q'uen espada. Axo eb' anima cajan t'a Egipto chi', ol miljocpaxcham eb' yet' masanil nok' nok'."
        },
        {
            "number": "9",
            "text": "Junelnhej ol kan tzinan Egipto chi'. Icha val chi' ol aj yojtacanel eb' to a in Jehová in svutej icha chi'. Ha ach tik ach rey ix ala': Ha ha' Nilo wik ha', a in ix in b'o ha', xa chi."
        },
        {
            "number": "10",
            "text": "Yuj chi' a in svala' to ajk'ol in t'ayach yet' t'a ha ha' b'aj ayach ek' chi'. Ol vak'kan tzinan Egipto chi', ayxo smay ol ajcanoc, icha taquinh lu'um ol ajcanoc, ol schael t'a Migdol, ol ek' t'a Asuán, masanto t'a smojonal Etiopía."
        },
        {
            "number": "11",
            "text": "Manhxa anima, manhxa pax nok' nok' olto ek' ta'. 40 ab'il manhxa mach ol cajnaj ta'."
        },
        {
            "number": "12",
            "text": "Ol vak'kan tzinan Egipto chi', icha ix vutejcan juntzanhxo nación. 40 ab'il ol laj kan tzinan juntzanh chonhab' t'a yol smacb'en. Yelxo te ek'b'al ol aj sjuchajb'at t'a yichanh juntzanhxo chonhab' jub'ilxob'ati. Ol in saclemanb'at eb' cajan ta' t'a skal juntzanhxo nación."
        },
        {
            "number": "13",
            "text": "Ha in Dios Yajal in svala': Ayic toxo ix ek'b'at 40 ab'il chi', ol in molb'anxicot eb' aj Egipto t'a juntzanh nación b'aj sacleminac yajcanb'at eb' chi'."
        },
        {
            "number": "14",
            "text": "Ha eb' aj Egipto sacleminac yajcanb'at chi', ol k'ochxoc eb' t'a Patros, aton ay t'a sur yic Egipto, b'aj aljinac eb' smam yicham eb'. Ata' ol cajnajxoc eb', palta manhxalaj ol aj yelk'och eb'."
        },
        {
            "number": "15",
            "text": "Ha jun nación chi', yelxo val emnaquil ol aj t'a yichanh masanil nación. Manhxalaj b'ak'uinh ol yik'xichaanh sb'ha t'a yib'anh juntzanhxo nación. Yunexonhej ol ajkan vuuj, manhxa b'ak'uinh ol ak'chaj ganar juntzanhxo nación yuj."
        },
        {
            "number": "16",
            "text": "Manhxa b'ak'uinh ol yak'och Egipto chi' eb' aj Israel yipoc sk'ool. Ha yuj tas ol javok t'a yib'anh Egipto chi', ol nachajel yuj eb' aj Israel to te chuk ix sk'ulej eb' ayic ix sk'anan scolval Egipto chi' eb'. Icha chi' ol aj snachajel yuj eb' to a in ton Jehová Yajal in, xchi Jehová, xa chi."
        },
        {
            "number": "17",
            "text": "Ha t'a b'ab'el k'u, t'a b'ab'el uj, ayic 27 ab'ilxo quik'jicot t'a Babilonia tik, ix yalan Jehová t'ayin icha tik:"
        },
        {
            "number": "18",
            "text": "Ach anima, a winhaj Nabucodonosor sreyal Babilonia tik, te niwan munlajel ix yak'och winh t'a yib'anh eb' soldado yic syak'an oval eb' t'a chonhab' Tiro. Ix k'ajb'anel xil sjolom eb' soldado chi', ix lajvi sjolom sjenhjab' eb' yuj icatz, palta malaj tas ix yik' winh yet' eb' soldado t'a Tiro chi'."
        },
        {
            "number": "19",
            "text": "Yuj chi' a in Jehová Yajal in svala': Ha in ol vak'och Egipto chi' t'a yol sk'ab' winhaj Nabucodonosor chi'. Masanil sb'eyumal yet' masanil tastac ay t'ay ol yiq'uek' winh. Ha t'a tas ol yiq'uek' winh chi', ata' ol tupchaj eb' soldado b'aj ix te munlaji."
        },
        {
            "number": "20",
            "text": "Ha in Jehová Yajal in svala', yuj b'aj ix te munlaj winh yet' eb' soldado t'a Tiro chi', ol vak'och Egipto chi' t'a yol sk'ab' winh, yujto a t'ayin ix munlaj eb'."
        },
        {
            "number": "21",
            "text": "Ha t'a jun pekti’ chi', ol vak' stek'anil chonhab' Israel. Ichato chi' ach Ezequiel, ol yalnhej alanel in lolonel. Icha chi' ol aj yojtacanel eb' to a in ton Jehová sDiosal in eb', xchi Jehová t'ayin."
        }
    ]
}