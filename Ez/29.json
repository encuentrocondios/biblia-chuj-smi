{
    "chapter": "29",
    "verses": [
        {
            "number": "1",
            "text": "Ayic slajchavil k'ual, d'a slajunhil uj yic slajunhil ab'il quik'jicot d'a Babilonia tic, ix lolon Jehová d'ayin, ix yalan icha tic:"
        },
        {
            "number": "2",
            "text": "A ticnaic ach anima, ixic q'uelan d'a stojolal Egipto, tzalanel in lolonel d'a yib'anh yed' d'a yib'anh vinh sreyal."
        },
        {
            "number": "3",
            "text": "Icha tic tz'aj alani: A Dios Yajal tz'alan icha tic: Ach sreyal Egipto, lajan ach icha junoc nok' nok' te nivan cutzanek' d'a yol a a'. Ix ala' to ic a' Nilo, a in ix in b'o a', xa chi. Palta a ticnaic ajk'ol vajoch d'ayach."
        },
        {
            "number": "4",
            "text": "Ol vak'och junoc gancho d'a yol a ti', axo nok' chay ayek' d'a a a' b'aj ayach ek' chi', ol och lotzjab' nok' d'a a tz'umal. A d'a yol a a' b'aj ayach ek' chi', ata' ol ach vik'q'ueta yed' nok' chay lotzlumb'a yajoch d'a a tz'umal chi'."
        },
        {
            "number": "5",
            "text": "Ol ach in yumcanb'at d'a taquinh luum yed' nok' chay ix q'ueta ed'oc d'a yol a a' chi'. Ol ach telvoc b'aj taquinh lum chi'. Manhxa mach ol ach sik'anq'ue vaan, manhxa pax mach ol ach mucanoc. Ol ach vak' schib'at nok' caltacte'al nok' yed' nok' ostoc tz'ek' d'a satchaanh."
        },
        {
            "number": "6",
            "text": "Icha val chi' ol aj yojtacanel masanil eb' cajan d'a Egipto to a in ton Jehová in svutej icha chi'. A chonhab' Israel ix sk'an a colval, palta lajan ach d'ay icha junoc te' aj tz'och k'ocochoc."
        },
        {
            "number": "7",
            "text": "Ichato ix ach syam icha te' k'ococh, palta ach pojb'ati, ach b'at vecnaj d'a yol sk'ab', yuj chi' ix lajvi sk'ab' chi', ix telvi paxi. Icha chi' ix utej a b'a d'a Israel chi'."
        },
        {
            "number": "8",
            "text": "Yuj chi' a in Dios Yajal in svala' to ol ach miljoccham d'a q'uen espada. Axo eb' anima cajan d'a Egipto chi', ol miljocpaxcham eb' yed' masanil nok' nok'."
        },
        {
            "number": "9",
            "text": "Junelnhej ol can tz'inan Egipto chi'. Icha val chi' ol aj yojtacanel eb' to a in Jehová in svutej icha chi'. A ach tic ach rey ix ala': A a' Nilo vic a', a in ix in b'o a', xa chi."
        },
        {
            "number": "10",
            "text": "Yuj chi' a in svala' to ajk'ol in d'ayach yed' d'a a a' b'aj ayach ek' chi'. Ol vak'can tz'inan Egipto chi', ayxo smay ol ajcanoc, icha taquinh luum ol ajcanoc, ol schael d'a Migdol, ol ek' d'a Asuán, masanto d'a smojonal Etiopía."
        },
        {
            "number": "11",
            "text": "Manhxa anima, manhxa pax nok' nok' olto ek' ta'. 40 ab'il manhxa mach ol cajnaj ta'."
        },
        {
            "number": "12",
            "text": "Ol vak'can tz'inan Egipto chi', icha ix vutejcan juntzanhxo nación. 40 ab'il ol laj can tz'inan juntzanh chonhab' d'a yol smacb'en. Yelxo te ek'b'al ol aj sjuchajb'at d'a yichanh juntzanhxo chonhab' jub'ilxob'ati. Ol in saclemanb'at eb' cajan ta' d'a scal juntzanhxo nación."
        },
        {
            "number": "13",
            "text": "A in Dios Yajal in svala': Ayic toxo ix ek'b'at 40 ab'il chi', ol in molb'anxicot eb' aj Egipto d'a juntzanh nación b'aj sacleminac yajcanb'at eb' chi'."
        },
        {
            "number": "14",
            "text": "A eb' aj Egipto sacleminac yajcanb'at chi', ol k'ochxoc eb' d'a Patros, aton ay d'a sur yic Egipto, b'aj aljinac eb' smam yicham eb'. Ata' ol cajnajxoc eb', palta manhxalaj ol aj yelk'och eb'."
        },
        {
            "number": "15",
            "text": "A jun nación chi', yelxo val emnaquil ol aj d'a yichanh masanil nación. Manhxalaj b'aq'uinh ol yik'xichaanh sb'a d'a yib'anh juntzanhxo nación. Yunexonhej ol ajcan vuuj, manhxa b'aq'uinh ol ak'chaj ganar juntzanhxo nación yuuj."
        },
        {
            "number": "16",
            "text": "Manhxa b'aq'uinh ol yak'och Egipto chi' eb' aj Israel yipoc sk'ool. A yuj tas ol javoc d'a yib'anh Egipto chi', ol nachajel yuj eb' aj Israel to te chuc ix sk'ulej eb' ayic ix sk'anan scolval Egipto chi' eb'. Icha chi' ol aj snachajel yuj eb' to a in ton Jehová Yajal in, xchi Jehová, xa chi."
        },
        {
            "number": "17",
            "text": "A d'a b'ab'el k'u, d'a b'ab'el uj, ayic 27 ab'ilxo quik'jicot d'a Babilonia tic, ix yalan Jehová d'ayin icha tic:"
        },
        {
            "number": "18",
            "text": "Ach anima, a vinhaj Nabucodonosor sreyal Babilonia tic, te nivan munlajel ix yak'och vinh d'a yib'anh eb' soldado yic syak'an oval eb' d'a chonhab' Tiro. Ix k'ajb'anel xil sjolom eb' soldado chi', ix lajvi sjolom sjenhjab' eb' yuj icatz, palta malaj tas ix yik' vinh yed' eb' soldado d'a Tiro chi'."
        },
        {
            "number": "19",
            "text": "Yuj chi' a in Jehová Yajal in svala': A in ol vak'och Egipto chi' d'a yol sk'ab' vinhaj Nabucodonosor chi'. Masanil sb'eyumal yed' masanil tastac ay d'ay ol yiq'uek' vinh. A d'a tas ol yiq'uek' vinh chi', ata' ol tupchaj eb' soldado b'aj ix te munlaji."
        },
        {
            "number": "20",
            "text": "A in Jehová Yajal in svala', yuj b'aj ix te munlaj vinh yed' eb' soldado d'a Tiro chi', ol vak'och Egipto chi' d'a yol sk'ab' vinh, yujto a d'ayin ix munlaj eb'."
        },
        {
            "number": "21",
            "text": "A d'a jun tiempoal chi', ol vak' stek'anil chonhab' Israel. Ichato chi' ach Ezequiel, ol yalnhej alanel in lolonel. Icha chi' ol aj yojtacanel eb' to a in ton Jehová sDiosal in eb', xchi Jehová d'ayin."
        }
    ]
}