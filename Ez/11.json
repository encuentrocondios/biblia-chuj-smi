{
    "chapter": "11",
    "verses": [
        {
            "number": "1",
            "text": "Ha Yespíritu Dios chi' ix in ik'anb'at b'aj ay spuertail stemplo Jehová chi' t'a stojolal b'aj sjavi k'u. Ha t'a jun puerta chi', ayek' 25 eb' winh vinac, haxo t'a skal eb' winh chi', ayek' winhaj Jaazanías yuninal winhaj Azur yet' winhaj Pelatías yuninal winhaj Benaías, aton eb' winh chi' yajal yaj t'a skal eb' anima."
        },
        {
            "number": "2",
            "text": "Ix yalan Jehová t'ayin icha tik: Ach anima, aton val juntzanh vinac tik aynhejek' t'a spensar sk'ulan chukal, scuchb'an eb' anima eb' t'a chukal chi'."
        },
        {
            "number": "3",
            "text": "Syalan eb' icha tik: Manh toxooc ol satel co chonhab' tik, co b'oecq'ue co pat. Ha co chonhab' tik lajan icha junok q'uen chen, a onhxo tik lajan onh icha nok' chib'ej tz'em t'a yol chen chi', xchi eb'."
        },
        {
            "number": "4",
            "text": "Yuj chi' ach anima alel in lolonel yuj tas ol ja t'a yib'anh eb', xchi Jehová t'ayin."
        },
        {
            "number": "5",
            "text": "Ixlajwi chi' ix ja pax Yespíritu Jehová t'ayin, ix yalan icha tik: Al t'a eb' anima chi' to a in swal icha tik: Ex israel, vojtac val sik'lab'il tas tze na'a."
        },
        {
            "number": "6",
            "text": "Te tzijtumxo anima ix e milcham t'a jun chonhab' tik, b'ut'an yoltac calle yuj chamnac chi'."
        },
        {
            "number": "7",
            "text": "Yuj chi' a in Jehová in swal t'ayex: Ha Jerusalén tik, lajan val icha junok q'uen chen. Axo nok' chib'ej chi', aton eb' anima tze milcham t'a yoltac calle chi'. Palta a exxo tik, ol ex viq'uel t'a yol chonhab' tik."
        },
        {
            "number": "8",
            "text": "Vojtac to tzex xiv t'a oval, yuj chi' a in Jehová in ol vak'cot oval chi' t'a eyib'anh."
        },
        {
            "number": "9",
            "text": "Ol vak'och yaelal t'a eyib'anh, ol ex viq'uel t'a yol chonhab' tik, ol ex vak'anoch t'a yol sk'ab' eb' ch'oc chonhab'il."
        },
        {
            "number": "10",
            "text": "Ol ex miljoccham t'a q'uen espada. Ha in ol vak'och eyaelal t'a yichanhb'at smojonal Israel tik. Icha chi' ol aj snachajel eyuuj to a in ton Jehová e Diosal in."
        },
        {
            "number": "11",
            "text": "Ha jun chonhab' tik, manh lajanoc ol aj icha junok q'uen chen t'ayex, a exxo pax tik, manh lajanoc ol ex aj icha nok' chib'ej. Ha t'a yichanhb'at smojonal Israel tik, ata' ol vak'och eyaelal."
        },
        {
            "number": "12",
            "text": "Icha chi' ol aj snachajel eyuuj to a in ton Jehová e Diosal in. Yujto a ex tik manh jab'oc ix e b'eyb'alej in checnab'il, maj e k'anab'ajej in k'ayb'ub'al, palta a sb'eyb'al juntzanh nación ay t'a e lak'anil tik ix e b'eyb'alej, xchi Jehová, xa chi t'a eb', xchi t'ayin."
        },
        {
            "number": "13",
            "text": "Yacb'an van valan juntzanh tik, ix vilani ix cham winhaj Pelatías yuninal winhaj Benaías. Ix in em lachnaj t'a sat lu'um, ix vak'anel vav, ix valani: Ay Mamin Jehová, ¿tom ol a satel jayvanhxo anima ixto kan t'a Israel tik? xin chi."
        },
        {
            "number": "14",
            "text": "Ix yalanxi Jehová t'ayin icha tik:"
        },
        {
            "number": "15",
            "text": "Ach anima, a eb' etisraelal aycan t'a Jerusalén tik, syal eb' eyuuj a ex ayto eyuj e b'a ik'b'il ex b'at t'a Babilonia icha tik: Ha eb' chi', te najat ix ik'jicanel eb' t'a tz'ey Jehová, yuj chi' a lum lum tik, toxo ix ak'jican lum co macb'enoc xchi eb' eyuuj."
        },
        {
            "number": "16",
            "text": "Yuj chi' al t'a eb' cajan t'a Jerusalén icha tik: Icha tik yalan Jehová Cajalil: Ix viq'uel eb' t'a sluum, ix in saclemanb'at eb' t'a juntzanh ch'oc nacional. Palta yacb'an ayek' eb' junok tiempoal ta', ayinek' yet' eb', ichato ayek' jun b'aj cajan in ek' t'a skal eb'."
        },
        {
            "number": "17",
            "text": "Ha in ol ex in molb'ejxi t'a juntzanh nación b'aj sacleminac eyajcanb'ati, ol ex vik'anxi meltzajoc. Ol vak'anxi lum e lu'um e macb'enoc."
        },
        {
            "number": "18",
            "text": "Ol meltzajxoc eb' t'a schonhab', ol satanel masanil juntzanh yechel yajb'entac eb'."
        },
        {
            "number": "19",
            "text": "Ol viq'uel jun pensar ayoch t'a eb' icha q'uen q'ueen, haxo jun ak' pensar te wach' ol vak'och t'a eb'."
        },
        {
            "number": "20",
            "text": "Icha chi' ol aj yajek' eb' icha val yalan in k'ayb'ub'al, ol sb'eyb'alan pax in checnab'il eb', in chonhab' ol ajxoc eb', a inxo ol in ochxoc sDiosaloc eb'."
        },
        {
            "number": "21",
            "text": "Axo pax eb' to olto b'eyb'alan juntzanh b'eyb'al yajb'entac chi', a in Jehová in svala' to ol vak'och yaelal t'a yib'anh eb' yuj, xchi Jehová t'ayin."
        },
        {
            "number": "22",
            "text": "Ixlajwi chi' ix vilan sq'ue vaan eb' querubín, ix b'at jenhenhoc eb', ix b'atpax juntzanh xocanxocan yet' eb'. Ha stziquiquial Jehová co Diosal a onh israel onh tik ayem t'a yib'anh eb'."
        },
        {
            "number": "23",
            "text": "Junnhej ix q'ue vaan yet' eb', ix el t'a chonhab' Jerusalén chi'. Axo t'a sjolom jun lum vitz t'a stojolal b'aj sjavi k'u t'a chonhab' chi' ata' ix vanaji."
        },
        {
            "number": "24",
            "text": "Ixlajwi chi', ix vilani a Yespíritu Dios ix in ik'anxicot t'a Babilonia tik, aton b'aj ayek' juntzanh eb' vetchonhab' ik'b'ilcot t'a tik. Aton juntzanh tik ix sch'ox Yespíritu Dios wila''. Ixlajwi chi', manhxalaj tas ix wila''."
        },
        {
            "number": "25",
            "text": "Masanil juntzanh tas ix sch'ox Jehová chi' t'ayin, ix val t'a eb' ik'b'ilcot chi' t'a Babilonia tik."
        }
    ]
}